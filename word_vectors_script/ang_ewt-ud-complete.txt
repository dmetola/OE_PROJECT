Her ys godspellys angyn Hælyndes cristes godes suna.
Swa awriten is on ðæs witegan bec isaiam. nu ic asende minne engel beforan ðinre ansyne.
Se gegearwað ðinne weg beforan ðe.
clypiende stefn on ðam westene gegearwiað drihtnes weg. doð rihte his siðas;
Iohannes wæs on westene fulligende and bodiende dædbote fulwiht on synna forgyfenesse.
And to him ferde eall iudeisc rice. And ealle hierosolimaware. And wæron fram him gefullode. on iordanes flode hyra synna anddetenne;
And iohannes wæs gescryd mid oluendes hærum. And fellen gyrdel wæs ymbe his lendenu.
 And gærstapan and wudu hunig he æt.
And he bodude and cwæð. strengra cymð æfter me. ðæs ne eom ic wyrðe ðæt ic his sceona ðwanga bugende uncnytte.
Ic fullige eow on wætere.
he eow fullað on halgum gaste.
And on ðam dagum com se hælend fram nazareth galilee and wæs gefullod on iordane fram iohanne.
And sona of ðam wætere he geseah opene heofonas. And haligne gast swa culfran astigende and on him wunigende.
And ða wæs stefn of heofenum geworden.
ðu eart min gelufoda sunu on ðe ic gelicode;
And sona gast hine on westen genydde.
And he on westene wæs feowertig daga and feowertig nihta.
And he wæs fram satane gecostnod.
And he mid wilddeorum wæs and him englas ðenodon;
Syððan iohannes geseald wæs. com se hælend on galileam godes rices. godspell bodigende
and ðus cweðende. witodlice tid is gefylled and heofena rice genealæcð.
doð dædbote and gelyfað ðam godspelle.
And ða he ferde wið ða galileiscan sæ. he geseah simonem and andream his broðor hyra nett on ða sæ lætende.
Soðlice hi wæron fisceras;
And ða cwæð se hælend cumað æfter me and ic do inc ðæt gyt beoð sawla onfonde.
And hi ða hrædlice him fyligdon. And forleton heora net.
And ðanon hwon agan he geseah iacobum and zebedei and iohannes his broðor. And hi on heora scype heora nett logodon.
And he hi sona clypode. And hi heora fæder zebedeo on scipe forleton. mid hyrlingum.
And ferdon to cafarnaum and sona restedagum he lærde hi on gesamnunge. ingancgende
and hi wundredon be his lare;
 Soðlice he wæs hi lærende swa se ðe anweald hæfð. næs swa boceras.
And on heora gesamnunge wæs sum man. on unclænum gaste and he hrymde
and cwæð eala nazarenisca hælend hwæt is us and ðe. com ðu us to forspillanne. ic wat ðu eart godes halga;
Ða cidde se hælend him and cwæð adumba. And ga of ðisum men.
And se unclæna gast hine slitende and mycelre stefne clypiende him of eode;
Ða wundredon hi ealle swa ðæt hi betwux him cwædon. hwæt ys ðis. hwæt is ðeos niwe lar.
Ðæt he on anwealde unclænum gastum bebyt. And hi hyrsumiað him.
And sona ferde his hlisa to galilea rice;
Hrædlice of hyra gesamnunge hi comon on simonis and andreas hus. mid iacobe and Iohanne;
Soðlice ða sæt simonis swegr hriðigende and hi him be hyre sædon.
And genealæcende he hi up ahof hyre handa gegripenre. And hrædlice se fefor hi forlet. And heo ðenode him;
Soðlice ða hit wæs æfen geworden ða sunne to setle eode. hi brohton to him ealle ða unhalan. And ða ðe wode wæron.
And eall seo burhwaru wæs gegaderod to ðære duran.
And he manega gehælde ðe missenlicum adlum gedrehte wæron. And manega deofolseocnyssa he ut adraf. And hi sprecan ne let. forðam hi wiston ðæt he crist wæs;
And swiðe ær arisende he ferde. on weste stowe and hine ðar gebæd
and him fyligde simon. And ða ðe mid him wæron.
And ða hi hine gemetton hi sædon him. eall ðis folc ðe secð;
Ða cwæð he fare we on gehende tunas and ceastra. Ðæt ic ðar bodige.
witodlice to ðam ic com.
And he wæs bodigende on heora gesamnungum and ealre galilea. And deofolseocnessa ut adrifende;
And to him com sum hreofla hine biddende. And gebigedum cneowum him to cwæð; Drihten. gif ðu wylt ðu miht geclænsian me;
Soðlice se hælend him gemiltsode. And his hand aðenode and hine æthrinende and ðus cwæð; Ic wylle. beo ðu geclænsod.
And ða he ðus cwæð sona seo hreofnys him fram gewat. And he wæs geclænsod.
And sona he bead him
and cwæð. warna ðæt ðu hit nanum men ne secge. ac ga and ætyw ðe ðara sacerda ealdre. And bring for ðinre clænsunga ðæt moyses bebead him on gewitnesse.
And he ða utgangende ongan bodian and widmærsian ða spræce; Swa ðæt he ne mihte openlice on ða ceastre gan. ac beon ute on westum stowum and hi æghwanon to him comon.
And eft æfter dagum he eode into cafarnaum. And hit wæs gehyred ðæt he wæs on huse
and manega togædere comon. And he to heom spræc.
And hi comon anne laman to him berende. ðone feower men bæron.
And ða hi ne mihton hine inbringan for ðære mænigu. hi openodon ðone hrof ðar se hælend wæs. And hi ða inasendan. Ðæt bed ðe se lama on læg;
Soðlice ða se hælend geseah heora geleafan. he cwæð to ðam laman; Sunu ðe synt ðine synna forgyfene.
Ðar wæron sume of ðam bocerum sittende. And on heora heortum ðencende
hwi spycð ðes ðus.
he dysegað.
hwa mæg synna forgyfan buton god ana;
Ða se hælend ðæt on his gaste oncneow. Ðæt hi swa betwux him ðohton. he cwæð to him. hwi ðence ge ðas ðing on eowrum heortan.
hwæðer is eðre to secgenne to ðam laman. ðe synd ðine synna forgyfene. hwæðer ðe cweðan aris nim ðin bed and ga.
Ðæt ge soðlice witon ðæt mannes sunu hæfð anweald on eorðan; synna to forgyfanne; He cwæð to ðam laman
ðe ic secge aris. nim ðin bed. And ga to ðinum huse
and he sona aras. And beforan him eallum eode; Swa ðæt ealle wundredon and ðus cwædon. næfre we ær ðyllic ne gesawon.
eft he ut eode to ðære sæ. And eall seo menigeo him to com and he hi lærde.
And ða he forð eode he geseah leuin alphei. sittende æt his cepsetle. And he cwæð to him folga me.
ða aras he and folgode him.
And hit gewearð ða he sæt on his huse ðæt manega manfulle. sæton mid ðam hælende and his leorningcnihtum;
Soðlice manega ða ðe him fyligdon wæron
boceras and farisei. And cwædon. witodlice he ytt mid manfullum and synfullum.
And hi cwædon to his leorningcnihtum. hwi ytt eower lareow and drincð. mid manfullum and synfullum;
Ða se hælend ðis gehyrde he sæde him. ne beðurfon na ða halan læces. ac ða ðe untrume synt;
Ne com ic na ðæt ic clypode rihtwise ac synfulle.
And ða wæron Iohannes leorningcnihtas and pharisei fæstende. And ða comon hi and sædon him; Hwi fæstað iohannes leorningcnihtas and phariseorum. And ðine ne fæstað;
Ða cwæð se hælend. cweðe ge sceolan ðæs brydguman cnihtas fæstan swa lange swa se brydguma mid him is.
ne magon hi fæstan swa lange tide swa hi ðone brydguman mid him habbað;
Soðlice ða dagas cumað ðonne se brydguma him bið fram acyrred. And ðonne hi fæstað; On ðam dagum
nan man ne siwað niwne scyp to ealdum reafe elles he afyrð ðone niwan scyp. of ðam ealdan reafe. And bið mare slite.
And nan man ne deð niwe win on ealde bytta. elles ðæt win tobrycð ða bytta. And ðæt win bið agoten.
Ac niwe win sceal beon gedon on niwe bytta.
ðonne beoð butu gehealden;
Eft wæs geworden ða he restedagum ðurh æceras eode. his leorningcnihtas ongunnon ða ear pluccigean.
ða cwædon pharisei to him. loca nu hwæt ðine leorningcnihtas doð. Ðæt him alyfed næs. on restedagum;
Ða sæde he him ne rædde ge næfre. hwæt dyde dauid ða hine hingrode. And ða ðe mid him wæron.
hu he in godes huse eode. under abiathar ðara sacerda ealdre. And he æt ða ofrunghlafas. ðe him ne alyfede næron to etanne. buton sacerdon anum. And he sealde ðam ðe mid him wæron.
And he sæde him. restedæg wæs geworht for ða men. næs se man for ðam restedæge;
Witodlice drihten is mannes sunu eac swylce restedæges;
And eft he eode on gesamnunge and ðar wæs an man forscruncene hand hæbbende
and hi gymdon hwæðer he on restedagum gehælde. Ðæt hi hine gewregdon;
 Ða cwæð he to ðam men ðe forscruncene hand hæfde. aris gemang him.
ða cwæð he alyfð restedagum wel to donne hweðer ðe yfele. sawla gehælan. hweðer ðe forspillan.
And hi suwodon.
And hi besceawiende mid yrre ofer hyra heortan blindnesse geunret cwæð to ðam men; Aðene ðine hand.
And he aðenede hi.
ða wearð his hand gehæled sona;
Ða pharisei mid herodianiscum utgangende ðeahtedon ongen hine.
hu hi hine fordon mihton.
And ða ferde se hælend to ðære sæ. mid his leorningcnihton. And mycel menigeo him fyligde fram galilea. And iudea.
And hierusalem. And fram iudea and begeondan iordane and to him com mycel menegeo ymbe tirum and sidone gehyrende ða ðing ðe he worhte.
And he cwæð to his cnihtum ðæt hi him on scipe ðenodon. for ðære menigu ðæt hi hine ne ofðrungon;
Soðlice manega he gehælde; Swa ðæt hi æthrinon his.
And swa fela swa untrumnessa
and unclæne gastas hæfdon;
Ða hi hine gesawon. hi toforan him astrehton. And ðus cweðende clypedon.
And he him swyðe forbead. Ðæt hi hine ne geswutelodon.
And on anne munt he ferde and to him geclypode ða ðe he wolde and hi to him common
and he dyde ðæt hi twelfe mid him wæron. And he hi asende godspell to bodigenne.
And he him anweald sealde untrumnessa to hælanne. And deofolseocnessa ut to adrifanne.
And he nemde simon petrum
and him naman onsette. boaneries ðæt is ðunres bearn.
And andream. And philippum. And bartholomeum and thomam. And iacobum alphei. And taddeum. And simonem chananeum.
And iudam scarioth. se hine sealde.
And eft him to com. swa micel menigu. Ðæt hi næfdon hlaf to etanne
and ða hi hine gehyrdon hi ferdon ðæt hi hine namon and ðus cwædon; Soðlice he is on hatheortnesse gewend.
And ða boceras ðe wendon fram hierusalem cwædon; Soðlice he hæfð beelzebub and on deofla ealdre he deofulseocnessa ut adrifð.
And he hi togædere geclypode. And on bigspellum him to cwæð; Hu mæg satanas satanan ut adrifan.
And gif his rice on him sylfum bið todæled hu mæg hit standan
and gif ðæt hus ofer hit sylf ys todæled. hu mæg hit standan.
And gif satanas winð ongen hine sylfne he bið todæled and he standan ne mæg ac hæfð ende;
Ne mæg man ðone strangan his æhta and his fatu bereafian and on his hus gan, buton man ðone strangan ærest gebinde. And ðonne his hus reafige;
Soðlice ic eow secge ðæt ealle synna synd manna bearnum forgyfene. And bysmorunga ðam ðe hi bysmeriað;
Soðlice ic eow secge se ðe ðone halgan gast bysmerað. se næfð on ecnysse forgyfenesse; Ac bið eces gyltes scyldig.
forðam ðe hi cwædon he hæfð unclænne gast.
Ða com to him his modor and his gebroðra. And ðarute stodon and to him sendon. And to him clypedon.
And mycel menigu ymb hine sæt and to him cwædon. her is ðin modor and ðine gebroðra ute and secað ðe;
He ða him andswarode and cwæð. hwylc is min modor and mine gebroðru.
And he cwæð ða behealdende ðe him abuton sæton. her is min modor and mine gebroðru;
Soðlice se ðe deð godes willan se is min modor and min broðor and swustor.
And eft he ongan hi æt ðære sæ læran. And him wæs mycel menegu togegaderod; Swa ðæt he on scip eode. And on ðære sæ wæs. And eall seo menegu ymbe ða [sæ] wæron on lande.
And he hi fela on bigspellum lærde. And him to cwæð on his lare.
gehyrað; Ut eode se sædere his sæd to sawenne.
And ða he sew sum feoll wið ðone weg. And fugelas comon and hit fræton;
Sum feoll ofer stanscyligean ðar hit næfde mycele eorðan. And sona up eode. And forðam hit næfde eorðan ðiccnesse.
ða hit upeode. Seo sunne hit forswælde. And hit forscranc. forðam hit wyrtruman næfde.
And sum feoll on ðornas.
ða stigon ða ðornas and forðrysmodon ðæt. And hit wæstm ne bær.
And sum feoll on god land and hit sealde uppstigende and wexende wæstm;
Sum syxtigfealdne; Sum hundfealdne;
And he cwæð. gehyre se ðe earan hæbbe to gehyranne.
And ða he ana wæs hine axodon ðæt bigspell ða twelfe ðe mid him wæron.
And he sæde him. eow is geseald to witanne godes rices gerynu;
Ðam ðe ute synt ealle ðing on bigspellum gewurðað.
Ðæt hi geseonde geseon and na ne geseon and gehyrende gehyren and ne ongyten ðe læs hi hwænne syn gescyrede. And him sin hyra synna forgyfene;
Ða sæde he him. ge nyton ðis bigspell. And hu mage ge ealle bigspell witan;
Se ðe sæwð. word he sæwð;
Soðlice ða synt wið ðone weg ðar ðæt word is gesawen. And ðonne hi hit gehyrað;
Sona cymð satanas and afyrð ðæt word ðe on heora heortan asawen ys.
And ða synt gelice ðe synt ofer ða stanscylian gesawen;
Sona ðænne hi ðæt word gehyrað. And ðæt mid blisse onfoð.
And hi nabbað wyrtruman on him. ac beoð unstaðolfæste.
And syððan upcymð deofles costnung and his ehtnys for ðam worde;
Hi synd on ðornum gesawen.
Ðæt synd ða ðe ðæt word gehyrað.
And ofyrmðe and swicdome woroldwelene. And oðra gewilnunga ðæt word ofðrymsað. And synt buton wæstme gewordene.
And ða ðe gesawene synt ofer ðæt gode land.
ða synd ðe ðæt word gehyrað and onfoð. And wæstm bringað.
Sum ðritigfealdne. sum syxtigfealdne. And sum hundfealdne;
He sæde him cwyst ðu cymð ðæt leohtfæt ðæt hit beo under bydene asett. oððe under bedde.
witegere ðæt hit sy ofer candelstæf asett;
Soðlice nis nan ðing behydd ðe ne sy geswutelod; ne nis digle geworden. ac ðæt hit openlice cume;
Gehyre gif hwa earan hæbbe to gehyranne.
And he cwæð to him warniað hwæt ge gehyran.
And on ðam gemete. ðe ge metað eow bið gemeten and eow bið geict.
ðam bið geseald ðe hæfð and ðam ðe næfð.
eac ðæt he hæfð him bið ætbroden.
And he cwæð godes rice ys swylce man wurpe god sæd on his land
and sawe and arise dæges and nihtes. And ðæt sæd. growe and wexe ðonne he nat;
Soðlice sylfwilles seo eorðe wæstm berað ærest gærs syððan ear. syððan fullne hwæte on ðam eare;
And ðonne se wæstm hine forðbringð. sona he sent his sicol forðam ðæt rip æt is.
And eft he cwæð. for hwam geanlicie we heofena rice. oððe hwylcum bigspelle wiðmete we hit;
Swa swa senepes sæd. ðonne hit bið on eorðan gesawen. hit is ealra sæda læst ðe on eorðan synt.
 And ðonne hit asawen bið hit astihð. And bið ealra wyrta mæst and hæfð swa mycele bogas ðæt heofenes fugelas eardian magon under his sceade.
And manegum swylcum bigspellum he spræc to him ðæt hi mihton gehyran;
Ne spæc he na butan bigspelle.
 eall he his leorningcnihtum asundron rehte.
And sæde him ðonne æfen bið uton faran agen;
And ðas menigu forlætan; hi onfengon hine swa he on scipe wæs. And oðre scipu wæron mid him.
And ða wæs mycel yst windes geworden. And yða he awearp on ðæt scyp ðæt hit gefylled wæs
and he wæs on scipe ofer bolster slapende. And hi awehton hine and cwædon. ne belimpð to ðe ðæt we forwurðað.
And he aras and ðam winde bebead. And cwæð to ðære sæ; Suwa and gestille.
And se wind geswac ða. And wearð mycel smyltnes.
And he sæde him hwi synt ge forhte. gyt ge nabbað geleafan.
And hi micclum ege him ondredon. And cwædon ælc to oðrum hwæt wenst ðu hwæt is ðes ðæt him wyndas and sæ hyrsumiað;
Ða comon hi ofer ðære sæs muðan on ðæt rice. Hierasenorum
and him of scipe gangendum him sona agen arn an man of ðam byrgenum on unclænum gaste;
Se hæfde on byrgenum scræf and hine nan man mid racenteagum ne mihte gebindan.
forðam he oft mid fotcoppsum and racenteagum gebunden. toslat ða raceteaga and ða fotcoppsas tobræc. And hine nan man gewyldan ne mihte.
And symle dæges and nihtes he wæs on byrgenum and on muntum. hrymende and hine sylfne mid stanum ceorfende;
Soðlice ða he ðone hælend feorran geseah. he arn and hine gebæd.
And mycelre stemne hrymende and ðus cwæð. eala mæra hælend godes sunu hwæt is me and ðe.
Ic halsige ðe ðurh god ðæt ðu me ne ðreage;
Ða cwæð se hælend. eala unclæna gast. ga of ðysum men;
Ða ahsode he hine hwæt is ðin nama.
ða cwæð he min nama is legio. forðam we manega synt.
And he hine swyðe bæd ðæt he hine of ðam rice ne dyde.
ðar wæs embe ðone munt mycel swyna heord læsgende.
And ða unclænan gastas hine bædon and cwædon; Send us on ðas swyn ðæt we on hi gegan.
And ða lyfde se hælend sona.
And ða eodon ða unclænan gastas on ða swyn. And on myclum hryre seo heord wearð on sæ besceofen. twa ðusendo and wurdon adruncene. on ðære sæ;
Soðlice ða ðe hi heoldon flugon and cyddon on ðære ceastre and on lande and hi ut eodon ðæt hi gesawon hwæt ðar gedon wære.
And hi comon to ðam hælende and hi gesawon ðone ðe mid deofle gedreht wæs. gescrydne sittan. And hales modes. And hi him ondredon.
And hi rehton him ða ðe hit gesawon hu hit gedon wæs. be ðam ðe deofolseocnesse hæfde and be ðam swynum.
And hi bædon ðæt he of hyra gemærum fore;
Ða he on scip eode hine ongan biddan se ðe ær mid deofle gedreht wæs. Ðæt he mid him wære;
Him ða se hælend ne getiðode. ac he sæde him ga to ðinum huse to ðinum hiwum and cyð him hu mycel drihten gedyde and he gemiltsode ðe;
And he ða ferde and ongan bodigean on decapolim hu fela se hælend him dyde. And hig ealle ðæs wundredon;
And ða se hælend eft on scype ferde ofer ðone muðan him com to mycel menigu and wæs ymbe ða sæ.
And ða com sum of heahgesamnungum iairus hatte; and ða he hine geseah he astrehte hine to his fotum
and hine swyðe bæd. And he cwæð; Min dohtor is on ytemestum siðe. cum and sete ðine hand ofer hi ðæt heo hal sy and lybbe;
Ða ferde he mid him and him fyligde mycel menigeo and ðrungon hine;
and ða ðæt wif ðe on blodryne twelf winter wæs.
And fram manegum læcum fela ðinga ðolode. and dælde eall ðæt heo ahte. And hit naht ne fremode. ac wæs ðe wyrse;
Ða heo be ðam hælende gehyrde heo com wiðæftan ða menigu and his reaf æthran;
Soðlice heo cwæð gif ic furðon his reafes æthrine ic beo hal;
And ða sona wearð hyre blodes ryne adruwod. And heo on hire gefredde ðæt heo of ðam wite gehæled wæs;
And ða se hælend oncneow on him sylfum ðæt him mægen ofeode. he cwæð bewend to ðære menigu; Hwa æthran mines reafes.
ða cwædon his leorningcnihtas ðu gesyxst ðas menigu ðe ðringende. And ðu cwyst hwa æthran me;
And ða beseah he hine ðæt he gesawe ðæne ðe ðæt dyde;
Ðat wif ða ondrædende and forhtigende com and astrehte hi beforan him and sæde him eall ðæt riht;
Ða cwæð se hælend. dohtor ðin geleafa ðe hale gedyde. ga ðe on sibbe and beo of ðisum hal;
Him ða gyt sprecendum hi comon fram ðam heahgesamnungum and cwædon; Ðin dohtor is dead. hwi drecst ðu leng ðone lareow;
Ða he gehyrde ðæt word ða cwæð se hælend ne ondræd ðu ðe gelyf for an;
And he ne let him ænigne fyligean. buton petrum. And iacobum. And iohannem. Iacobes broðor
and hi comon on ðæs heahealdres hus.
And he geseah mycel gehlyd wepende and geomriende;
And ða he ineode he cwæð. hwi synd ge gedrefede and wepað. nis ðis mæden na dead ac heo slæpð;
Ða tældon hi hine;
He ða eallum ut adrifenum. nam petrum and ðæs mædenes modor. And ða ðe mid him wæron. And inneodon suwiende ðar ðæt mæden wæs.
And hire hand nam and cwæð. thalimtha cumi. Ðæt is on ure geðeode gereht. mæden ðe ic secge aris;
And heo sona aras and eode;
Soðlice heo wæs twelf wintre.
And ealle hi wundredon mycelre wundrunge.
And he him ðearle bebead ðæt hi hyt nanum men ne sædon and he het hire etan syllan;
And ða he ðanon eode he ferde on his eðel. And him folgodon his leorningcnihtas;
And gewordenum restedæge he ongann on gesamnunge læran and manege gehyrdon and wundrodon on his lare and cwædon; Hwanon synd ðyssum ealle ðas ðincg and hwæt is se wisdom ðe him geseald is. And swylce mihta ðe ðurh his handa gewordene synd;
Hu nys ðys se smið marian sunu. iacobes broðor. And Iosepes. And iude and simonis.
hu ne synt his swustra her mid us.
And ða wurdon hi gedrefede.
ða cwæð se hælend; Soðlice nis nan witega buton wurðscipe. buton on his eðele and on his mægðe. And on his huse;
And he ne mihte ðar ænig mægen wyrcan. buton feawa untrume onasettum his handum he gehælde.
And he wundrode for heora ungeleafan;
He ða lærende ða castel beferde.
And him twelfe togeclypode. And agan hi sendan twam and twam. And him anweald sealde unclænra gasta.
And him bebead ðæt hi naht on wege ne namon. buton gyrde ane. ne codd ne hlaf. ne feoh on heora gyrdlum;
Ac gesceode mid calcum and ðæt hi mid twam tunecum gescrydde næron;
And he cwæð to him; Swa hwylc hus swa ge ingað. wuniað ðar oð ðæt ge utgan.
And swa hwylce swa eow ne gehyrað. ðonne ge ðanon ut gað asceacað ðæt dust of eowrum fotum. him on gewitnesse;
And utgangende hi bodedon ðæt hi dædbote dydon
and hi manega deofolseocnessa utadrifon. And manega untrume mid ele smyredon and gehældon;
And ða gehyrde herodes se cyng ðæt;
Soðlice his nama wæs swutol geworden and he cwæð; Witodlice Iohannes se fulluhtere of deaðe aras. And on him synd forðam mægenu geworht;
Sume cwædon he is elias.
sume cwædon he is witega swylce an of ðam witegum;
Ða herodes ðæt gehyrde he cwæð; Se iohannes ðe ic beheafdode se aras of deaðe;
Soðlice herodes sende and het iohannem gebindan on cwerterne. for ðære herodiadiscan his broðar lafe philippus. for ðam ðe he nam hi;
Ða sæde Iohannes herode. nys ðe alyfed to hæbbenne ðines broðer wif;
Ða syrwde herodias ymbe hine and wolde hine ofslean and heo ne mihte;
Soðlice herodes ondred Iohannem and wiste ðæt he wæs rihtwis. And halig. And he heold hine on cwerterne. And he gehyrde ðæt he fela wundra worhte and he luflice him hyrde;
Ða se dæg com herodes gebrydtide he gegearwode mycele feorme his ealdormannum. And ðam fyrmestum on galilea.
And ða ða ðære herodiadiscan dohtor inneode and tumbode. hit licode herode. And eallum ðam ðe him mid sæton;
Se cing cwæð ða to ðam mædene. bide me swa hwæt swa ðu wylle and ic ðe sylle;
And he swor hire. soðes ic ðe sylle swa hwæt swa ðu me bitst. ðeah ðu wylle healf min rice;
Ða heo ut eode heo cwæð to hyre meder; Hwæs bidde ic;
Ða cwæð heo. iohannes heafod ðæs fulluhteres;
Sona ða heo mid ofste inn to ðam cinincge eode. heo bæd and ðus cwæð; Ic wylle ðæt ðu me hrædlice on anum disce sylle iohannes heafod;
Ða wearð se cinincg geunret for ðam aðe. And for ðam ðe him mid sæton;
Nolde ðeah hi geunretan.
ac sende ænne cwellere and bebead ðæt man his heafod on anum disce brohte;
And he hine ða on cwerterne beheafdode.
And his heafod on disce brohte and hit sealde ðam mædene. And ðæt mæden hit sealde hire meder;
Ða his cnihtas ðæt gehyrdon hi comon and his lic namon. And hine on byrgene ledon;
Soðlice ða ða apostolas togædere comon. hi cyddon ðam hælende eall ðæt hi dydon and hi lærdon.
And he sæde him; Cumað and uton gan onsundron on weste stowe. And us hwon restan;
Soðlice manega wæron ðe comon and agenhwyrfdon and fyrst næfdon ðæt hi æton.
And on scype stigende. hi foron onsundran on weste stowe.
And gesawon hi farende. And hi gecneowon manega; And gangende of ðam burgum ðyder urnon. And him beforan comon;
And ða se hælend ðanon eode. he geseah mycele menegu. And he gemiltsode him for ðam ðe hi wæron swa swa scep ðe nanne hyrde nabbað;
And he ongan hi fela læran.
And ða hit mycel ylding wæs. his leorningcnihtas him to comon and cwædon. ðeos stow is weste and tima is forð agan.
forlæt ðas menegu. Ðæt hi faran on gehende tunas. And him mete bicgan. Ðæt hi eton;
Ða cwæð he sylle ge him etan;
Ða cwædon hi uton gan. And mid twam hundred penegon hlafas bicgan. And we him etan syllað;
Ða cwæð he hu fela hlafa hæbbe ge. gað and lociað.
And ða hi wiston hi cwædon. fif hlafas and twegen fixas.
And ða bebead se hælend ðæt ðæt folc sæte ofer ðæt grene hig.
And hi ða sæton hundredon and fiftigon.
And fif hlafum. And twam fixum onfangenum he on heofon locode and hi bletsode. And ða hlafas bræc. And sealde his leorningcnihtum. Ðæt hi toforan him asetton. And twegen fixas him eallon dælde
and hi æton ða ealle and gefyllede wurdon;
And hi namon ðara hlafa. And fixa lafe. twelf wilian fulle;
Soðlice fif ðusend manna ðara etendra wæron;
Ða sona he nydde his leorningcnihtas on scyp stigan. Ðæt hi him beforan foron ofer ðæne muðan to bethsaida. oð he ðæt folc forlete;
And ða he hi forlet he ferde on ðone munt and hine ana ðar gebæd;
And ða æfen wæs ðæt scyp wæs on middre sæ. And he ana wæs on lande
and he geseah hi on rewette swincende.
him wæs wiðerweard wind;
And on niht embe ða feorðan wæccan he com to him ofer ða sæ gangende. And wolde hi forbugan;
Ða hi hine gesawon ofer ða sæ gangende hi wendon ðæt hit unfæle gast wære. And hi clypedon;
Hi ealle hine gesawon. And wurdon gedrefede and sona he spræc to him and cwæð; Gelyfað ic hit eom. ne ðurfon ge eow ondrædan.
And he on scyp to him eode.
And se wind geswac and hi ðæs ðe ma betwux him wundredon.
ne ongeton hi be ðam hlafon;
Soðlice heora heorte wæs ablend;
And ða hi ofersegledon. hi comon to genesar. And ðar wicedon.
And ða hi of scipe eodon. sona hi hine gecneowon;
And eall ðæt rice befarende hi on sæccingum bæron ða untruman. ðar hi hine gehyrdon;
And swa hwar swa he on wic oððe on tunas eode. on stræton hi ða untruman ledon. And hine bædon ðæt hi huru his refes fnæd æthrinon.
And swa fela swa hine æthrinon hi wurdon hale.
Ða comon to him pharisei and sume boceras cumende fram hierusalem.
And ða hi gesawon sume of his leorningcnihton besmitenum handum ðæt is unðwogenum handum etan. hi tældon hi and cwædon;
Pharisei and ealle iudeas ne etað buton hi hyra handa gelomlice ðwean. healdende hyra yldrena gesetnessa.
And on stræte hi ne etað buton hi geðwegene beon.
And manega oðre synd ðe him gesette synt.
Ðæt is calicea frymða. And ceaca. And arfata. And mæstlinga;
And ða axodon hine pharisei and ða boceras. hwi ne gað ðine leorningcnihtas æfter ure yldrena gesetnysse. ac besmitenum handum hyra hlaf ðicgað;
Ða andswarode he him; Wel witegod isaias be eow licceterum swa hit awriten is;
Ðis folc me mid welerum wurðað. soðlice hyra heorte is feor fram me.
on idel hi me wurðiað. And manna lare and bebodu lærað;
Soðlice ge forlætað godes bebod. And healdað manna laga. ðweala ceaca and calica. And manega oðre ðylce ðing ge doð;
Ða sæde he him. wel ge on idel dydon godes bebod ðæt ge eower laga healdon;
Moyses cwæð. wurða ðinne fæder and ðine modor. And se ðe wyrigð his fæder and his modor. swelte se deaðe;
Soðlice ge cweðað. gif hwa segð his fæder and meder corban ðæt is on ure geðeode gyfu. gif hwylc is of me ðe fremað.
And ofer ðæt ge ne lætað hine ænig ðing don his fæder oððe meder
toslitende godes bebod. for eower stuntan lage ðe ge gesetton.
And manega oðre ðing ðysum gelice ge doð;
And eft ða menegu he him toclypode and cwæð; Gehyrað me ealle and ongytað;
Nis nan ðing of ðam men on hine gangende ðæt hine besmitan mæge; Ac ða ðing ðe of ðam men forðgað. ða hine besmitað.
gif hwa earan hæbbe gehlyste me;
ANd ða se hælend fram ðære menegu eode his leorningcnihtas hine an bigspell ahsodon;
Ða cwæð he. And synt ge ðus ungleawe ne ongyte ge. Ðæt eall ðæt utan cymð on ðone man gangende. ne mæg hine besmitan.
forðam hit ne gæð on his heortan. ac on his innoð. And on forðgang gewiteð ealle mettas clænsigende;
Ða sæde he him ðæt ða ðing ðe of ðam men gað. ða hine besmitað;
Innan of manna heortan. yfele geðancas cumað. unrihthæmedu. And forligeru. manslihtas.
stala. gytsung. man. facnu. sceamleast. yfel gesihð. dysinessa. ofermodignessa. stuntscipe.
And ealle ðas yfelu of ðam innoðe cumað and ðone man besmitað;
Ða ferde he ðanon on ða endas tiri and sidonis.
And he inagan on ðæt hus. he nolde ðæt hit ænig wiste. And he ne mihte hit bemiðan;
Sona ða an wif be him gehyrde. ðære dohtor hæfde unclæne gast.
heo ineode. And to his fotum hi astrehte;
Soðlice ðæt wif wæs hæðen. sirofenisces cynnes.
And bæd hine ðæt he ðone deofol of hyre dehter adrife;
Ða sæde he hire; Læt ærust ða bearn beon gefylled. nis na god ðæt man nime ðara bearna hlaf. And hundum worpe;
Ða andswarode heo and cwæð; Drihten ðæt is soð; Witodlice ða hwelpas etað under ðære mysan. of ðara cilda cruman;
Ða sæde he hyre for ðære spræce; Ga nu. se deofol of ðinre dehter gewit;
And ða heo on hyre hus eode heo gemette ðæt mæden on hyre bedde licgende. And ðone deofol utgan;
And eft he eode of tira gemærum and com ðurh sidonem to ðære galileiscan sæ betwux midde endas decapoleos.
And hi læddon him ænne deafne and dumbne. And hine bædon ðæt he his hand him on sette;
Ða nam he hine onsundran of ðære menigu. And his fingras on his earan dyde and spætende his tungan onhran;
And on ðone heofon behealdende geomrode and cwæð; Effeta. Ðæt is on ure geðeode sy ðu ontyned;
And sona wurdon his earan geopenode. And his tungan bend wearð unslyped and he rihte spræc;
And he bead him ðæt hi hit nanum men ne sædon;
Soðlice swa he him swiðor bebead. swa hi swiðor bodedon.
And ðæs ðe ma wundredon and cwædon; Ealle ðing he wel dyde. And he dyde ðæt deafe gehyrdon. And dumbe spræcon;
Eft on ðam dagum him wæs mid micel menigu and næfdon hwæt hi æton;
Ða cwæð he tosomne geclypedum his leorningcnihtum;
Ic gemiltsige ðysse menegu. forðam hi ðry dagas me geanbidiað and nabbað hwæt hi eton;
Gif ic hi fæstende to hyra husum læte. be wege hi geteorigeað;
Sume hi comon feorran.
And ða andswarodan him his leorningcnihtas; Hwanon mæg ænig man ðas mid hlafum on ðisum westene gefyllan;
Ða axode he hi hu fela hlafa hæbbe ge.
hi cwædon seofan;
Ða het he sittan ða menegu ofer ða eorðan;
And nam ða seofon hlafas and gode ðancode. And hi bræc and sealde his leorningcnihtum ðæt hi toforan him asetton.
And hi swa dydon;
And hi næfdon buton feawa fixa and he ða bletsode. And het beforan him settan.
And hi æton and wurdon gefyllede and hi namon ðæt of ðam brytsenum belaf. seofon wilian fulle;
Soðlice ða ðe ðar æton. wæron fif ðusend and he hi ða forlet;
And sona he on scyp mid his leorningcnihtum astah. And com on ða dælas dalmanuða;
And ða ferdon ða pharisei. And ongunnon mid him smeagean and tacen of heofone sohton and his fandedon;
Ða cwæð. he geomriende on his gaste. hwi secð ðeos cneoris tacen; Soðlice ic eow secge ne bið ðisse cneorisse tacen geseald.
And hi ða forlætende eft on scyp astah. And ferde ofer ðone muðan.
And hi ofergeton ðæt hi hlafas ne namon. And hi næfdon on scype mid him buton ænne hlaf.
And he him bead and cwæð; Lociað and warniað fram pharisea and herodes hæfe;
Ða ðohton hi betwux him and cwædon; Næbbe we nane hlafas.
Her onginneð seo boc ðe man Orosius nemneð.
(I) I. Hu ure ieldran ealne ðisne middangeard on ðreo todældon.
II. Hu Ninus, Asiria cyning, ongon monna ærest ricsian on ðiosan middangearde;
and hu Sameramis his cwen feng to ðæm rice æfter him mid micelre reðnesse and wrænnesse.
III. Hu ðæt heofenisce fyr forbærnde ðæt lond on ðæm wæron ða twa byrig on getimbred, Sodome and Gomorre.
III. Hu Thelesci and Ciarsæthi ða leode him betweonum wunnon.
V. Hu Ioseph se ryhtwisa mon ahredde Egypta folc æt ðæm seofan geara miclan hungre mid his wisdome;
and hu hie siððan ealra hiora wæstma ðone fiftan dæl ælce geare heora cyninge to gafole gesellað æfter his gesetnesse.
VI. Hu on Achaie wearð micel flod on Ambictiones dagum ðæs cyninges.
VII. Hu Moyses lædde Israhela folc from Egyptum ofer ðone Readan Sæ.
VIII. Hu on Egyptum wurdon on anre niht l monna ofslagen from hiora agnum sunum;
VIII. and hu Bosiridis se cyning het don to geblote ealle ða cuman ðe hiene gesohtan;
and ymbe monegra oðerra folca gewinn.
VIIII. Hu Cretense and Athaniense, Creca leode, him betweonum wunnon.
X. Hu Uesoges, Egypta cyning, wolde him to geteon ge ðone suðdæl, ðæt is Asia, ge ðone norðdæl, ðæt sint Sciððie;
and hu ii æðelingas wurdon afliemed of Sciððium;
 and ymbe ða wif ðe mon Amozenas het;
and ymbe ða Gotan, ðe him fore andredan ge Pirrus se reða Creca cyning, ge se mæra Alexander, ge Iulius se casere.
XI. Hu Elena, ðæs cyninges wif, wearð genumen on Læcedomonia ðære byrig;
and hu Eneas se cyning gefor mid fierde on Italie.
XII. Hu Sardanopolus wæs se siðemesta cyning in Asiria, ond hu hiene beswac Arbatus his ealdormon;
and hu ða wifmen bysmredan hiora weras, ðe hie fleon woldon;
ond hu se argeotere geworhte anes fearres onlicnesse ðæm æðelinge.
XIII. Hu Pelopensium and Atheniensium ða folc him betweonum wunnon.
XIIII. Hu Læcedemonie and Mesiane him betweonum wunnon for hiora mægdena offrunga.
(II) I. Hu Orosius sæde ðæt ure Dryhten ðone ærestan mon swiðe ryhtne and swiðe godne gesceope;
and ymbe ða feower onwealdas ðises middangeardes.
II. Hu Remus and Romulus ða gebroðor getimbredan Romeburg on Italiam.
III. Hu Romulus and Brutus mid hwelcum mane hie gehalgedon Roma.
IIII. Hu Romane and Sabine him betweonum wunnon;
and hu Cirus wearð ofslagen on Sciððium.
V. Hu Cambisis se cyning forseah ða Egyptiscan diofolgield and ymbe Dariuses gewinn and Xercsis, and Leoniðan.
VI. Hu Romanum wearð an wundor oðiewed, swelce se heofon burne.
VII. Hu Sicilia leode wæron him betweonum winnende.
VIII. Hu Romane besæton Ueiorum ða burg X winter;
and hu Galliæ of Senno abræcan Romeburg.
(III) I. Hu sio bysmerlice sibb and facenlice wearð betweonum Læcedemonium and Persum.
II. Hu on Achaie wearð eorðbeofung.
III. Hu se micla monncwealm wearð on Rome on twegra consula dæge;
and hu Marcus Curtius besceat on ða ginigendan eorðan.
IIII. Hu Galliæ oferhergodon Romana lond on iii mila to ðære byrg.
V. Hu Cartaina ærendwracan comon to Rome and him frið gebudon.
VI. Hu Romane and Latine wunnon him betweonum;
and hu an nunne wearð cuca bebyrged.
VII. Hu Alexander se cyning wonn wið Romane, ðæs maran Alexandres eam;
and hu Philippus, ðæs maran Alexandres fæder, feng to Mæcedonia rice, ond he him geceas Bizantium ða burg.
VIII. Hu Caudenes Furculus sio stow wearð swiðe widmære for Romana bismere.
VIIII. Hu se mæra Alexander feng to Mæcedonia rice;
and hu he het sumne sumne biscep secgan on his gewill hwa his fæder wære;
and hu he Darius ðone cyning oferwon;
and hu he self wearð mid atre acweald.
X. Hu under ii consulum woldon iiii ða strengstan ðeoda Romane oferwinnan;
and hu se micla cwealm gewearð on Rome;
and hu hi him heton gefeccean to Escolapius ðone scinlacan mid ðære scinlacan nædran.
XI. Hu under ii consulum wurdon Somnite and Gallie of Senno ðære byrig Romanum wiðerwinnan;
ond hu Alexandres heretogan heora lif on unsibbe geendedon æfter Alexandres deaðe.
(IV) I. Hu Tarentine gesawan Romano scipa on ðæm sæ irnan, ða hie plegedon on hiora theatrum.
II. Hu ða monegan yflan wundor wurdon on Rome.
III. Hu mon geseah weallan blod of eorðan and rinan meolc of heofonum.
IIII. Hu on Romane becom micel moncwealm;
and hu Caperrone sio nunne wearð ahangen;
 ond hu ða burgleode on Cartaina bleotan men hiora godum.
V. Hu Himeolco, Cartaina cyning, for mid fierde on Siciliae;
ond hu Hanna an mon wæs onwaldes giernende;
ond hu Cartaine hierdon ðæt se mæra Alexander hæfde abrocen Tirum ða burg.
VI. Hu Sicilia folc and Pena wunnon him betweonum;
and hu Romane besæton Hannibalan, Pena cyning;
 and hu Calatinus se consul for mid fierde to Camerinan, Sicilia byrg;
and hu Punice gesetton eft ðone ealdan Hannibalan ðæt he mid scipum wið Romane wunne;
and hu Romane foron on Affrice mid ðrim hunde scipa and mid xxx;
and hu Regulus se consul ofslog ða ungemetlican nædran;
and hu Regulus gefeaht wið iii Pena cyningas on anum gefeohte;
and hu Enilius se consul for on Affricam mid iii hunde scipa;
and hu ii consulas foran mid iii hunde scipa on Affrice;
and hu Cotta se consul oferhergede Sicilie;
ond hu on ðriora consula dæge com Hasterbal se niwa cyning to Libeum ðæm iglande;
and hu Claudius se consul for eft on Punice;
and hu Gaius se consul for on Affrice and on ðæm sæ forwearð;
and hu Lutatia se consul for on Affrice mid iii hunde scipa.
VII. Hu se ungemetlica fyrbryne wearð on Rome;
and hu Gallie wurdon Romanum wiðerwearde;
and hu Sardinie wunnon on Romane, swa hie Pene gelærdon;
and hu Orosius sæde ðæt he wære cumen to ðæm godan tidan ðe Romane eft fore gulpon;
and hu Gallie wunnon on Romane, and Pene on oðre healfe;
and hu ii consulas fuhton on Gallium;
and hu monig wundor wæron gesewene;
and hu Claudius se consul ofslog Gallia xxx m.
VIII. Hu Hannibal, Pena cyning, besæt Saguntum, Ispania burg;
and hu Hannibal abræc ofer Perenei ða beorgas;
and hu Scipia se consul gefeaht on Ispanium;
and hu monige wundor gewurdon on ðære tide.
VIIII. Hu Hannibal beswac ii consulas on heora gefeohte;
and hu Romane him gesetton tictator and Scipian to consule;
and hu Romane sendon Lucius ðone consul on Gallie mid iii legian.
X. Hu Marcellus se consul for mid sciphere on Sicilie;
and hu Hannibal gefeaht wið Marcellus ðone consul iii dagas;
and hu Hannibal bestæl on Marcellus ðone consul and hine ofslog;
and hu Asterbal, Hannibales broðor, for of Ispanium on Italie;
and hu Cartainum wearð frið aliefed from Scipian ðæm consule.
XI. Hu Romano æfterre gewinn and Punica wearð geendod;
and hu Sempronius se consul wearð ofslagen on Ispania;
and hu Philippus, Mæcedonia cyng, ofslog Romano ærenddracan;
ond hu ðæt Mæcedonisce gewin gewearð;
 and hu Enilius se consul oferwon Perseus ðone cyning.
XII. Hu Romanum wearð se mæsta ege from Sceltiferin, Ispania folce.
XIII. Hu ðæt ðridde gewinn wearð geendod Romano and Cartaina.
(V) I. Hu Orosius spræc ymbe Romano gielp, hu hie monega folc oferwunnon; and hu hie monege cyningas beforan hiora triumphan wið Rome weard drifon.
II. Hu on anum geare wurdon ða twa byrg toworpena, Cartaina and Corinthum;
and hu Ueriatus se hierde ongon ricsian on Ispanium;
and hu Claudius se consul gefliemde Gallie;
and hu Mantius se consul genam frið wið Ispanie;
and hu Brutus se consul ofslog Ispania lx m;
and hu an cild wearð geboren on Rome.
III. Hu Romane sendon Scipian on Ispanie mid fierde;
and hu Craccus se consul wonn wið ða oðre consulas, oð hi hine ofslogon;
and hu ða ðeowas wunnon wið ða hlafordas.
IIII. Hu Lucinius se consul, se ðe eac wæs Romano ieldesta biscep, for mid fierde angean Aristonocuse ðæm cyninge;
and hu Antiochus, Asia cyning, wilnade Partha onwaldes;
and hu Scipia, se betsta Romano ðegn, mænde his earfeða to Romano weotum;
and hu Eðna fyr upp afleow.
V. Hu Romane heton eft getimbran Cartaina;
and hu se consul Metellus oferwon ða wicingas.
VI. Hu Fauius se consul ofercom Betuitusan, Gallia cyning.
VII. Hu Romane wunnon wið Geoweorðan, Numedia cyning.
VIII. Hu Romane gefuhton wið, Cimbros, and wið, Teutonas, and wið Ambronos.
VIIII. Hu Romane ongunnon unsibbe him betweonum up ahebban on ðæm fiftan geare ðe Marius wæs consul.
X. Hu ofer ealle Italie wearð ungeferlic unsibb on ðæm siextan geare ðe Iulius se casere wæs consul.
XI. Hu Romane sendon Sillan ðone consul ongean Metredatis, Partha cyning.
XII. Hu Romane sealdon Gaiuse ðæm consule seofon legian;
and hu Iulius besæt Tarquatus, Pompeiuses ladteow, on anum fæstenne;
and hu Iulius gefeaht wið Ptholomeus iiia.
XIII. Hu Octauianus feng to Romano onwalde hiora unwillum.
XIIII. Hu Octauianus se casere betynde Ianes duru.
XV. Hu sume Ispanie leode wæron Agustuse wiðerwinnan.
(VI) I. Hu Orosius wæs sprecende ymbe ða iiii onwaldas ðara feower heafedrica ðisses middangeardes.
II. Hu Tiberius feng to Romano anwalde se casere æfter Agustuse.
III. Hu Gaius wearð casere iiii gear.
IIII. Hu Tiberius Claudius feng to Romano anwalde.
V. Hu Nero feng to Romano anwalde.
VI. Hu Galua feng to Romano anwalde se casere.
VII. Hu Uespasianus feng to Romano anwalde.
VIII. Hu Titus feng to Romano anwalde.
VIIII. Hu Domitianus, Tituses broðor, feng to Romano anwalde.
X. Hu Nerfa feng to Romano anwalde.
XI. Hu Adrianus feng to Romano anwalde.
XII. Hu Pompeius feng to Romano anwalde.
XIII. Hu Marcus Antonius feng to Romano anwalde mid Aureliuse his breðer.
XIIII. Hu Lucius feng to Romano anwalde.
XV. Hu Seuerus feng to Romano rice.
XVI. Hu his sunu feng to rice, Antonius.
XVII. Hu Marcus feng to Romano anwalde.
XVIII. Hu Aurelius feng to Romano anwalde.
XVIIII. Hu Maximus feng to Romano anwalde.
XX. Hu Gordianus feng to Romano rice.
XXI. Hu Philippus feng to Romano rice.
XXII. Hu Decius feng to Romano rice.
XXIII. Hu Gallus feng to Romano rice.
XXIIII. Hu Romane gesetton ii caseras.
XXV. Hu Claudius feng to Romano rice.
XXVI. Hu Aurelius feng to Romana rice.
XXVII. Hu Tacitus feng to Romana rice.
XXVIII. Hu Probus feng to Romana rice.
XXIX. Hu Carus feng to Romana rice.
XXX. Hu Dioclitianus feng to Romana rice.
XXXI. Hu Constantinus feng to Romana onwalde mid his ii broðrum.
XXXII. Hu Iuuinianus feng to Romana rice.
XXXIII. Hu Uualentinianus feng to Romana rice.
XXXIIII. Hu Uualens feng to Romana rice.
XXXV. Hu Gratianus feng to Romana rice;
and hu Brettanie namon Maximianum him to casere ofer his willan.
XXXVI. Hu Theodosius feng to Romana onwalde;
and hu Ualentinianus feng eft to rice.
XXXVII. Hu Archadius feng to Romana rice, and Honorius to ðam westrice.
XXXVIII. Hu God gedyde Romanum his mildsunge.
(I, I.) Ure ieldran ealne ðisne ymbhwyrft ðises middangeardes, cwæð Orosius, swa swa Oceanus utan ymbligeð, ðonearsecg hateð, on ðreo todældon;
and hie ða ðrie dælas on ðreo tonemdon: Asiam, and Europem, and Affricam;
ðeah ðe sume men sægden ðæt ðær nære buton twegen dælas: Asia, and ðæt oðer Europe.
Asia is befangen mid Oceano ðæm garsecge suðan and norðan and eastan, and swa ealne middangeard from ðæm eastdæle. ealfne behæfð.
Đonne on ðæm norðdæle, ðæt is, Asia on ða swiðran healfe, in Danai ðære ie, ðær Asia and Europe hiera landgemircu togædre licgað.
Ond ðonne of ðære ilcan ie Danai suð andlang Wendelsæs, and ponne wið westan Alexandria ðære byrig Asia and Affrica togædre licgeað.
Europe hio onginð, swa ic ær cwæð, of Danai ðære ie, seo is irnende of norðdæle, of Riffeng ðæm beorgum, ða sindon neh ðæm garsecge ðe mon hateð Sarmondisc;
and seo ea Danai irnð ðonan suðryhte on westhealfe Alexandres herga, ond in Rochouasco ðære ðeode heo wyrcð ðæt fen ðe mon hateð Meotedisc,
and ðonne forð mid micle flode, neah ðære byrig ðe mon hateð Theodosia, wið eastan ut on ða sie floweð ðe mon hett Euxinus.
And ðonne mid longre nearonesse suð ðonan be eastan Constantinopolim Creca byrg ligeð, and ðonne forð ðonan ut on Wendelsæ.
Se westsuðende Europe landgemirce is in Ispania westeweardum et ðæm garsecge, and mæst æt ðæm iglande ðætte Gaðes hatte, ðær sciet se Wendelsæ up of ðæm garsecge; ðær eac Ercoles syla stondað on ðæm ilcan Wendelsæ.
And hire on westende is Scotland.
Affrica and Asia hiera landgemircu onginnað of Alexandria, Egypta burge, and ligeð ðæt londgemære suð ðonan ofer Nilus ða ea, and swa ofer Ethiopica westenne oð ðone Suðgarsecg.
And ðære Affrica norðwestgemere is æt ðæm ilcan Wendelsæ ðe of ðæm garsecge scyt, ðær Ercoles syla stondað.
And hire ryhtwestende is æt ðæm beorge ðe mon Athlans nemneð, and æt ðæm iglande ðe mon hæt Fortunatus.
Scortlice ic hæbbe nu gesæd ymb ða ðrie dælas ealles ðises middangeardes, ac ic wille nu, swa ic ær gehet, ðara ðreora landrica gemære gereccan, hu hie mid hiera wætrum tolicgeað.
Asia ongen ðæm middeldæle on ðæm eastende, ðær ligeð se muða ut on ðone garsecg ðære ie ðe mon hateð Gandis.
Ðone garsecg mon hæt Indisc.
Be suðan ðæm muðan wið ðone garsecg is se port ðe mon hæt Caligardamana, and be suðaneastan ðæm porte is ðæt igland Deprobane.
And ðonne be norðan ðæm Gandes muðan, ðær ðær Caucasis se beorg endað neh ðæm garsecge, ðær is se port Samera.
Be norðan ðæm porte is se muða ðære ie ðe mon nemneð Ottorogorre.
Ðone garsecg mon hæt Sericus.
Ðæt sint India gemæro ðær ðær Caucasus se beorg is be norðan, and Indus seo ea be westan, and seo Reade Sæ be suðan and garsecg be eastan.
On Indea londe is xliiii ðeoda buton ðæm iglande Taprabane, ðæt hæfð on him x byrg, buton oðerum monegum gesetenum iglondum.
Of ðære ie Indus, ðe be westan eallum ðæm lande ligeð, betux ðære ie Indus and ðære ðe be westan hiere is, Tigris hatte, ða flowað buta suð on ðone Readan Sæ,
ða flowað buta suð on ðone Readan Sæ,
and betux ðæm twæm ean sindon ðas land: Arocasia and Parthia and Asilia and Persiða and Meðia;
ðeh ðe gewrito oft nemnen eal ða lond Meðia oððe Asiria;
O and ða lond sindon swiðe beorhtte, and ðær sint swiðe scearpe wegas and stanihte.
Ðara landa norðgemæro sindon æt ðæm beorgum Caucasus, and on suðhealfe se Reada Sæ;
and on ðæm londe sindon twa micla ea, Iðaspes and Arbis.
On ðæm londe is xxxii ðeoda.
Nu hæt hit mon eall Parthia.
Ðonne west from Tigres ðære ie oð Eufrates ða ea ðonne betux ðæm ean sindon ðas land: Babylonia, and Caldea, and Mesopotamia.
Binnan ðæm landum sindon xxviii ðeoda.
Heora norðgemæro sindon æt ðæm beorgum Tauro and Caucaso, and hiera suðgemæro licgeað to ðæm Readan Sæ.
Ondlong ðæs Readan Sæs, ðæs dæles ðe ðær norð scyt, ligeð ðæt land Arabia and Sabei, and Eudomane.
Of ðære ie Eufrate west oð ðone Wendelsæ and norð forneah oð ða beorgas ðe mon Tauros hæt, oð ðæt land ðe mon hæt Armenie, and eft suð oð Egypte,
monege ðeoda sindon ðæs landes: ðæt is, Comagena and Fenitia, and Damascena, and Coelle, and Moab, and Amon, and Idumei, and Iudea, and Palestina, and Sarracene;
and ðeh hit mon hæt eal Syria.
Ðonne be norðan Syria sindon ða beorgas ðe mon Tauros hætt;
and be norðan ðæm beorgum sindon ða land Capodocia and Armenie;
and heo Armenia is be eastan Capodotia.
And be westan Capodocia is ðæt land ðe mon hætt seo læsse Asia.
And be norðan Capodocia is ðæt gefilde ðe mon hæt Temeseras.
Ðonne betux Capodocia and ðære læssan Asiam is ðæt land Cilia and Issaurio.
Seo Asia, on ælce healfe heo is befangen mid sealtum wætre buton on easthealfe:
on norðhealfe is seo sæ Euxinus, and on westhealfe se sæ ðe mon hætt Proponditis, and Ellaspontus, and Wendelsæ be suðan.
On ðære ilcan Asiam is se hehsta beorg Olimpus.
Seo Ægyptus ðe us near is,
be norðan hire is ðæt land Palastine, and be eastan hiere Sarracene ðæt land, and be westan hire Libia ðæt land, and be suðan hire se beorg ðe mon hæt Climax.
Nilus seo ea hire æwielme is neh ðæm clife ðære Readan Sæs;
ðeah sume men secgen ðæt hire æwielme sie on westende Affrica neh ðam beorge Athlans, and ðonne fol raðe ðæs sie east irnende on ðæt sond, and ðonne besince eft on ðæt sand, and ðær neh sie eft flowende up of ðæm sande, and ðær wyrcð micelne sæ.
And ðær hio ærest up wielð hie hatað ða landmen Nuchul, and sume men Dara.
Ond ðonne of ðæm sæ ðær he up of ðæm sonde scyt he is east irnende from eastdæle ðurh Æthiopica westenne, and ðær mon hæt ða ea Ion oð ðone eastdæl;
and ðær ðonne wyrð to miclum sæ.
And ðær ðonne besincð eft in on ða eorðan, and ðonne eft norð ðonan up aspryngð neh ðæm clife wið ðone Readan Sæ, ðe ic ær beforan sæde.
Ðonne of ðæm æwielme mon hæt ðæt wæter Nilus ða ea.
And ðonne forð ðonan west irnende heo tolið on twa ymb an igland ðe mon hæt Meroen, and ðonan norð bugende ut on ðone Wendelsæ.
Ðonne on ðæm wintregum tidum wyrð se muða fordrifen foran from ðæm norðernum windum ðæt seo ea bið flowende ofer eal Ægypta land, and heo gedeð mid ðæm flode swiðe ðicce eorðwæstmas on Ægypta lande.
Seo fyrre Ægyptus lið east ondlong ðæs Readan Sæs on suðhealfe;
and on easthealfe and on suðhealfe ðæs landes lið garsecg;
and on hire westhealfe is seo us nearre Ægyptus.
And on ðæm twæm Ægyptum sindon xxiiii ðeoda.
Nu hæbbe we awriten ðære Asian suðdæl;
now we will take the north part of it; that is from the mountains called Caucasus, of which we have before spoken, and which are to the north of India.
And hie onginnað ærest eastane of ðæm garsecge, and ðonne licgað westryhte oð Armenia beorgas, ðe ða landleode hi hatað Parcoadras.
Ðær of ðæm beorgum wilð seo ea suðweard Eufrates;
and of ðæm beorgum ðe mon Parcoadras hætt licgeað ða beorgas westryhte ðe mon Tauros hætt oð Cilium ðæt lond.
Ðonne be norðan ðæm beorgum ondlang ðæs garsecges oð ðone norðeastende ðisses middangeardes, ðær Bore seo ea scyt ut on ðone garsecg; and ðonan west ondlong ðæs garsecges oð ðone sæ ðe mon hætt Caspia, ðe ðær up scyt to ðæm beorgum Caucasus.
Ðæt lond mon hætt ða ealdan Sciððian and Ircaniam.
Ðæs landes is xliii ðeoda, wide tosetene for unwæstmbærnesse ðæs londes.
Ðonne be westan ðæm sæ Caspia oð Danais ða ea, and oð ðæt fenn ðe mon hætt Meotedisc;
and ðonne suð oð ðone Wendelsæ, and oð ðone beorg Tauros;
and norð oð ðone garsecg is eall Sciððia lond binnan, ðeh hit mon tonemne on twa and on ðritig ðeoda.
Ac ða lond on easthealfe Danais ðe ðær nihst sindon, Albani hi sint genemde in Latina, and we hie hatað nu Liubene.
Nu hæbbe we scortlice gesæd ymbe Asia londgemæro;
nu wille we ymbe Europe londgemære areccean swa micel swa we hit fyrmest witon.
From ðære ie Danais west oð Rin ða ea, seo wilð of ðæm beorge ðe mon Alpis hætt, and irnð ðonne norðryhte on ðæs garsecges earm ðe ðæt lond uton ymblið ðe mon Bryttania hætt;
and eft suð oð Donua ða ea, ðære æwielme is neah Rines ofre ðære ie, and is siððan east irnende wið norðan Creca lond ut on ðone Wendelsæ, and norð oð ðone garsecg ðe mon Cwensæ hæt: binnan ðæm sindon monega ðeoda, ac hit mon hæt eall Germania.
binnan ðæm sindon monega ðeoda, ac hit mon hæt eall Germania.
Ðonne wið norðan Donua æwielme and be eastan Rine sindon Eastfrancan;
and be suðan him sindon Swæfas, on oðre healfe ðære ie Donua.
And be suðan him and be eastan sindon Bægware, se dæl ðe mon Regnesburg hætt.
And ryhte be eastan him sindon Bæme, and eastnorð sindon ðyringas.
And be norðan him sindon Ealdseaxan, and be norðanwestan him sindon Frisan.
Be westan Ealdseaxum is Ælfe muða ðære ie, and Frisland.
And ðonan westnorð is ðæt lond ðe mon Ongle hæt, and Sillende and sumne dæl Dene.
And be norðan him is Afdrede and eastnorð Wilte, ðe mon Hæfeldan hætt.
And be eastan him is Wineda lond ðe mon hætt Sysyle, and eastsuð, ofer sumdæl, Maroara.
And hie Maroara habbað bewestan him Ðyringas, and Behemas, and Begware healfe;
and be suðan him on oðre healfe Donua ðære ie is ðæt land Carendre suð oð ða beorgas ðe mon Alpis hæt.
To ðæm ilcan beorgan licgað Begwara landgemæro and Swæfa.
Ðonne be eastan Carendran londe, begeondan ðæm westenne, is Pulgara land.
And be eastan ðæm is Creca land.
And be eastan Maroara londe is Wisle lond.
And be eastan ðæm sint Datia, ða ðe iu wæron Gotan.
Be norðaneastan Maroara sindon Dalamentsan and be eastan Dalamentsan sindon Horigti.
And be norðan Dalamentsan sindon Surpe; and be westan him Sysyle.
Be norðan Horoti is Mægða land;  and be norðan Mægða londe Sermende oð ða beorgas Riffen.
Be westan Suðdenum is ðæs garsecges earm ðe lið ymbutan ðæt land Brettania;
and be norðan him is ðæs sæs earm ðe mon hæt Ostsæ;
and be eastan him and be norðan sindon Norðdene, ægðer ge on ðæm maran landum ge on ðæm iglandum;
 and be eastan him sindon Afdrede;
and be suðan him is Ælfe muða ðære ie and Ealdseaxna sumdæl.
Norðdene habbað be norðan him ðone ilcan sæs earm ðe mon hæt Ostsæ,
and be eastan him sindon Osti ða leode;
Osti habbað be norðan him ðone ilcan sæs earm, and Winedas, and Burgendan;
and be suðan him sindon Hæfeldan.
Burgendan habbað ðone ilcan sæs earm be westan him; and Sweon be norðan;
and be eastan him sint Sermende, and be suðan him Surfe.
Sweon habbað be suðan him ðone sæs earm Osti; and be eastan him Sermende;
and be norðan him ofer ða westenne is Cwenland; and be westannorðan him sindon Scridefinne; and be westan Norðmenn.
Ohthere sæde his hlaforde, Ælfrede cyninge, ðæt he ealra Norðmonna norðmest bude.
He cwæð ðæt he bude on ðæm lande norðweardum wið ða Westsæ.
He sæde ðeah ðæt ðæt land sie swiðe lang norð ðonan; ac hit is eal weste, buton on feawum stowum styccemælum wiciað Finnas, on huntoðe on wintra, and on sumera on fiscaðe be ðære sæ.
He sæde ðæt he æt sumum cirre wolde fandian hu longe ðæt land norðryhte læge, oððe hwæðer ænig mon be norðan ðæm westenne bude.
Ða for he norðryhte be ðæm lande:
let him ealne weg ðæt weste land on ðæt steorbord, and ða widsæ on ðæt bæcbord ðrie dagas.
Ða wæs he swa feor norð swa ða hwælhuntan firrest farað.
Ða for he ðagiet norðryhte swa feor swa he meahte on ðæm oðrum ðrim dagum gesiglan.
Ða beag ðæt land ðær eastryhte, oððe seo sæ in on ðæt lond, he nysse hwæðer;
buton he wisse ðæt he ðær bad westanwindes and hwon norðan, and siglde ða east be lande swa swa he meahte on feower dagum gesiglan.
Ða sceolde he ðær bidan ryhtnorðanwindes, for ðæm ðæt land beag ðær suðryhte, oððe seo sæ in on ðæt land, he nysse hwæðer.
Ða siglde he ðonan suðryhte be lande swa swa he mehte on fif dagum gesiglan.
Ða læg ðær an micel ea up in on ðæt land.
Ða cirdon hie up in on ða ea, for ðæm hie ne dorston forð bi ðære ea siglan for unfriðe; for ðæm ðæt land wæs eall gebun on oðre healfe ðære eas.
Ne mette he ær nan gebun land, siððan he from his agnum ham for.
Ac him wæs ealne weg weste land on ðæt steorbord, butan fiscerum and fugelerum and huntum, and ðæt wæron eall Finnas;
and him wæs a widsæ on ðæt bæcbord.
Ða Beormas hæfdon swiðe wel gebud hira land; ac hie ne dorston ðæron cuman.
Ac ðara Terfinna land wæs eal weste buton ðær huntan gewicodon, oððe fisceras, oððe fugeleras.
Fela spella him sædon ða Beormas ægðer ge of hiera agnum lande ge of ðæm landum ðe ymb hie utan wæron;
ac he nyste hwæt ðæs soðes wæs, for ðæm he hit self ne geseah ða Finnas, him ðuhte, and ða Beormas spræcon neah an geðeode.
Swiðost he for ðider, toeacan ðæs landes sceawunge, for ðæm horshwælum, for ðæm hie habbað swiðe æðele ban on hiora toðum
–ða teð hie brohton sume ðæm cyninge–,
and hiora hyd bið swiðe god to sciprapum.
Se hwæl bið micle læssa ðonne oðre hwalas:
ne bið he lengra ðonne syfan elna lang.
Ac on his agnum lande is se betsta hwælhuntað:
ða beoð eahta and feowertiges elna lange, and ða mæstan fiftiges elna lange.
Ðara he sæde ðæt he syxa sum ofsloge syxtig on twam dagum.
He wæs swyðe spedig man on ðæm æhtum ðe heora speda on beoð, ðæt is, on wildrum.
He hæfde ðagyt, ða he ðone cyningc sohte, tamra deora unbebohtra syx hund.
Ða deor hi hatað hranas;
ðara wæron syx stælhranas;
ða beoð swyðe dyre mid Finnum, for ðæm hy foð ða wildan hranas mid.
He wæs mid ðæm fyrstum mannum on ðæm lande:
næfde he ðeah ma ðonne twentig hryðera, and twentig sceapa, and twentig swyna;
and ðæt lytle ðæt he erede he erede mid horsan.
Ac hyra ar is mæst on ðæm gafole ðe ða Finnas him gyldað.
Ðæt gafol bið on deora fellum, and on fugela feðerum, and hwales bane, and on ðæm sciprapum, ðe beoð of hwæles hyde geworht, and of seoles.
Æghwilc gylt be hys gebyrdum.
Se byrdesta sceall gyldan fiftyne mearðes fell, and fif hranes, and an beran fel, and tyn ambra feðra, and berenne kyrtel oððe yterenne, and twegen sciprapas;
ægðer sy syxtig elna lang,
oðer sy of hwæles hyde geworht, oðer of sioles.
He sæde ðæt Norðmanna land wære swyðe lang and swyðe smæl.
Eal ðæt his man aðer oððe ettan oððe erian mæg ðæt lið wið ða sæ;
and ðæt is ðeah on sumum stowum swyðe cludig;
and licgað wilde moras wið eastan and wið uppon, emnlange ðæm bynum lande.
On ðæm morum eardiað Finnas.
And ðæt byne land is easteweard bradost and symle swa norðor swa smælre.
Eastewerd hit mæg bion syxtig mila brad, oððe hwene brædre;
and norðeweard he cwæð, ðær hit smalost wære, ðæt hit mihte beon ðreora mila brad to ðæm more;
 and se mor syððan, on sumum stowum, swa brad swa man mæg on twam wucum oferferan;
 and on sumum stowum swa brad swa man mæg on syx dagum oferferan.
Ðonne is toemnes ðæm lande suðeweardum, on oðre healfe ðæs mores, Sweoland, oð ðæt land norðeweard;
 and toemnes ðæm lande norðeweardum Cwena land.
Ða Cwenas hergiað hwilum on ða Norðmen ofer ðone mor, hwilum ða Norðmen on hy.
And ðær sint swiðe micle meras fersce geond ða moras,
and berað ða Cwenas hyra scypu ofer land on ða meras, and ðanon hergiað on ða Norðmen;
hy habbað swyðe lytle scypa and swyðe leohte.
Ohthere sæde ðæt sio scir hatte Halgoland ðe he on bude.
He cwæð ðæt nan man ne bude be norðan him.
Ðonne is an port on suðeweardum ðæm lande, ðone man hæt Sciringesheal.
Ðyder he cwæð ðæt man ne mihte geseglian on anum monðe, gyf man on niht wicode, and ælce dæge hæfde ambyrne wind;
and ealle ða hwile he sceal seglian be lande.
And on ðæt steorbord him bið ærest Iraland, and ðonne ða igland ðe synd betux Iralande and ðissum lande.
Ðone is ðis land oð he cymð to Scirincgesheale,
and ealne weg on ðæt bæcbord Norðweg.
Wið suðan ðone Sciringesheal fylð swyðe mycel sæ up in on ðæt lond;
seo is bradre ðonne ænig man ofer seon mæge.
And is Gotland on oðre healfe ongean, and siððan Sillende.
Seo sæ lið mænig hund mila up in on ðæt land.
And of Sciringesheale he cwæð ðæt he seglode on fif dagan to ðæm porte ðe mon hæt æt Hæðum;
se stent betuh Winedum, and Seaxum, and Angle, and hyrð in on Dene.
Ða he ðiderweard seglode fram Sciringesheale, ða wæs him on ðæt bæcbord Denamearc, and on ðæt steorbord widsæ ðry dagas;
and ða, twegen dagas ær he to Hæðum come, him wæs on ðæt steorbord Gotland, and Sillende, and iglanda fela.
On ðæm landum eardodon Engle, ær hi hider on land coman.
And hym wæs ða twegen dagas on ðæt bæcbord ða igland ðe in Denemearce hyrað.
Wulfstan sæde ðæt he gefore of Hæðum, ðæt he wære on Truso on syfan dagum and nihtum, ðæt ðæt scip wæs ealne weg yrnende under segle.
Weonoðland him wæs on steorbord, and on bæcbord him wæs Langaland, and Læland, and Falster, and Sconeg;
and ðas land eall hyrað to Denemearcan.
And ðonne Burgenda land wæs us on bæcbord, and ða habbað him sylf cyning.
Ðonne æfter Burgenda lande wæron us ðas land, ða synd hatene ærest Blecingaeg, and Meore, and Eowland, and Gotland on bæcbord;
and ðas land hyrað to Sweon.
And Weonodland wæs us ealne weg on steorbord oð Wislemuðan.
Seo Wisle is swyðe mycel ea, and hio tolið Witland and Weonodland;
and ðæt Witland belimpeð to Estum;
and seo Wisle lið ut of Weonodlande, and lið in Estmere;
and se Estmere is huru fiftene mila brad.
Ðonne cymeð Ilfing eastan in Estmere of ðæm mere ðe Truso standeð in staðe,
and cumað ut samod in Estmere, Ilfing eastan of Estlande, and Wisle suðan of Winodlande.
And ðonne benimð Wisle Ilfing hire naman, and ligeð of ðæm mere west and norð on sæ;
for ðy hit man hæt Wislemuða.
Ðæt Estland is swyðe mycel, and ðær bið swyðe manig burh, and on ælcere byrig bið cyningc.
And ðær bið swyðe mycel hunig and fiscnað;
and se cyning and ða ricostan men drincað myran meolc, and ða unspedigan and ða ðeowan drincað medo.
Ðær bið swyðe mycel gewinn betweonan him.
And ne bið ðær nænig ealo gebrowen mid Estum, ac ðær bið medo genoh.
And ðær is mid Estum ðeaw, ðonne ðær bið man dead, ðæt he lið inne unforbærned mid his magum and freondum monað, ge hwilum twegen;
and ða kyningas, and ða oðre heahðungene men, swa micle lencg swa hi maran speda habbað, hwilum healf gear ðæt hi beoð unforbærned, and licgað bufan eorðan on hyra husum.
And ealle ða hwile ðe ðæt lic bið inne, ðær sceal beon gedrync and plega, oð ðone dæg ðe hi hine forbærnað.
PRÆFATIO.
IC ÆLFRIC munuc and mæssepreost, swa ðeah waccre ðonne swilcum hadum gebyrige, wearð asend on Æðelredes dæge cyninges fram Ælfeage biscope, Aðelwoldes æftergengan, to sumum mynstre ðe is Cernel gehaten, ðurh Æðelmæres bene ðæs ðegenes,
his gebyrd and goodnys sind gehwær cuðe.
Ða bearn me on mode,
ic truwige ðurh Godes gife, ðæt ic ðas boc of Ledenum gereorde to Engliscre spræce awende;
na ðurh gebylde mycelre lare, ac forðan ðe ic geseah and gehyrde mycel gedwyld on manegum Engliscum bocum, ðe ungelærede menn ðurh heora bilewitnysse to micclum wisdome tealdon;
and me ofhreow ðæt hi ne cuðon ne næfdon ða godspellican lare on heora gewritum, buton ðam mannum anum ðe ðæt Leden cuðon, and buton ðam bocum ðe Ælfred cyning snoterlice awende of Ledene on Englisc, ða synd to hæbbene.
For ðisum antimbre ic gedyrstlæhte, on Gode truwiende, ðæt ic ðas gesetnysse undergann, and eac forðam ðe menn behofiað godre lare swiðost on ðisum timan ðe is geendung ðyssere worulde,
and beoð fela frecednyssa on mancynne ærðan ðe se ende becume, swa swa ure Drihten on his godspelle cwæð to his leorningcnihtum,"Ðonne beoð swilce gedreccednyssa swilce næron næfre ær fram frymðe middangeardes.
Manega lease Cristas cumað on minum naman, cweðende, 'Ic eom Crist, ' and wyrcað fela tacna and wundra, to bepæcenne mancynn, and eac swylce ða gecorenan men, gif hit gewurðan mæg:
and butan se Ælmihtiga God ða dagas gescyrte, eall mennisc forwurde;
ac for his gecorenum he gescyrte ða dagas."
Gehwa mæg ðe eaðelicor ða toweardan costnunge acuman, ðurh Godes fultum, gif he bið ðurh boclice lare getrymmed; forðan ðe ða beoð gehealdene ðe oð ende on geleafan ðurhwuniað.
Fela gedreccednyssa and earfoðnysse becumað on ðissere worulde ær hire geendunge, and ða synd ða bydelas ðæs ecan forwyrdes on yfelum mannum, ðe for heora mandædum siððan ecelice ðrowiað on ðære sweartan helle.
Ðonne cymð se Antecrist, se bið mennisc mann and soð deofol, swa swa ure Hælend is soðlice mann and God on anum hade.
And se gesewenlica deofol ðonne wyrcð ungerima wundra, and cwyð ðæt he sylf God beo, and wile neadian mancynn to his gedwylde;
ac his tima ne bið na langsum; forðan ðe Godes grama hine fordeð, and ðeos weoruld bið siððan geendod.
Crist ure Drihten gehælde untrume and adlige, and ðes deofol ðe is gehaten Antecrist, ðæt is gereht, ðwyrlic Crist, aleuað and geuntrumað ða halan, and nænne ne gehælð fram untrumnyssum, buton ðam anum ðe he sylf ær awyrde.
He and his gingran awyrdað manna lichaman digellice ðurh deofles cræft, and gehælað hi openlice on manna gesihðe; ac he ne mæg nænne gehælan ðe God sylf ær geuntrumode.
He neadað ðurh yfelnysse ðæt men sceolon bugan fram heora Scyppendes geleafan to his leasungum, seðe is ord ælcere leasunge and yfelnysse.
Se Ælmihtiga God geðafað ðam arleasan Antecriste to wyrcenne tacna, and wundra, and ehtnysse, to feorðan healfan geare; forðan ðe on ðam timan bið swa micel yfelnyss and ðwyrnys betwux mancynne ðæt hi wel wyrðe beoð ðære deoflican ehtnysse, to ecum forwyrde ðam ðe him onbugað, and to ecere myrhðe ðam ðe him ðurh geleafan wiðcweðað.
God geðafað eac ðæt his gecorenan ðegenas beon aclænsade fram eallum synnum ðurh ða ormatan ehtnyssa, swa swa gold bið on fyre afandod.
Ða ofslihð se deofol ðe him wiðstandað, and hi ðonne farað mid halgum martyrdome to heofenan rice.
Ða ðe his leasungum gelyfað, ðam he arað, and hi habbað syððan ða ecan susle to edleane heora gedwyldes.
Se arleasa deð ðæt fyr cymð ufan swilce of heofonum on manna gesihðe, swilce he God Ælmihtig sy, ðe ah geweald heofenas and eorðan.
Ac ða cristenan sceolon beon ðonne gemyndige hu se deofol dyde ða ða he bæd æt Gode ðæt he moste fandian Iobes.
He gemacode ða ðæt fyr come ufan swilce of heofenum, and forbærnde ealle his scep ut on felda, and ða hyrdas samod, buton anum ðe hit him cyðan sceolde.
Ne sende se deofol ða fyr of heofenum, ðeah ðe hit ufan come; forðan ðe he sylf næs on heofonum, syððan he for his modignysse ofaworpen wæs.
Ne eac se wælhreowa Antecrist næfð ða mihte ðæt he heofenlic fyr asendan mæge, ðeah ðe he ðurh deofles cræft hit swa gehiwige.
Bið nu wislicor ðæt gehwa ðis wite and cunne his geleafan, weald hwa ða micclan yrmðe gebidan sceole.
Ure Drihten bebead his discipulum ðæt hi sceoldon læran and tæcan eallum ðeodum ða ðing ðe he sylf him tæhte;
ac ðæra is nu to lyt ðe wile wel tæcan and wel bysnian.
Se ylca Drihten clypode ðurh his witegan Ezechiel, "Gif ðu ne gestentst ðone unrihtwisan, and hine ne manast, ðæt he fram his arleasnysse gecyrre and lybbe, ðonne swelt se arleasa on his unrihtwisnysse, and ic wille ofgan æt ðe his blod," ðæt is his lyre.
"Gif ðu ðonne ðone arleasan gewarnast, and he nele fram his arleasnysse gecyrran, ðu alysdest ðine sawle mid ðære mynegunge, and se arleasa swylt on his unrihtwisnysse."
Eft cwæð se Ælmihtiga to ðam witegan Isaiam, "Clypa and ne geswic ðu, ahefe ðine stemne swa swa byme, and cyð minum folce heora leahtras, and Iacobes hirede heora synna."
For swylcum bebodum wearð me geðuht ðæt ic nære unscyldig wið God, gif ic nolde oðrum mannum cyðan, oððe ðurh tungan oððe ðurh gewritu, ða godspellican soðfæstnysse ðe he sylf gecwæð, and eft halgum lareowum onwreah.
For wel fela ic wat on ðisum earde gelæredran ðonne ic sy, ac God geswutelað his wundra ðurh ðone ðe he wile.
Swa swa ælmihtig wyrhta, he wyrcð his weorc ðurh his gecorenan, na swylce he behofige ures fultumes, ac ðæt we geearnion ðæt ece lif ðurh his weorces fremminge.
Paulus se apostol cwæð, "We sind Godes gefylstan," and swa ðeah ne do we nan ðing to Gode, buton Godes fultume.
Nu bidde ic and halsige on Godes naman, gif hwa ðas boc awritan wylle, ðæt he hi geornlice gerihte be ðære bysene, ðylæs ðe we ðurh gymelease writeras geleahtrode beon.
Mycel yfel deð seðe leas writ, buton he hit gerihte,
swylce he gebringe ða soðan lare to leasum gedwylde:
forði sceal gehwa gerihtlæcan ðæt ðæt he ær to woge gebigde, gif he on Godes dome unscyldig beon wile.
Quid necesse est in hoc codice capitula ordinare, cum prediximus quod xl sententias in se contineat? excepto quod Æðelwerdus dux vellet habere xl quattuor in suo libro.
INCIPIT LIBER CATHOLICORUM SERMONUM ANGLICE, IN ÆCCLESIA PER ANNUM RECITANDORUM.
SERMO DE INITIO CREATURÆ, AD POPULUM, QUANDO VOLUERIS.
AN ANGIN is ealra ðinga, ðæt is God Ælmihtig.
He is ordfruma and ende:
he is ordfruma, forði ðe he wæs æfre;
he is ende butan ælcere geendunge, forðan ðe he bið æfre ungeendod.
He is ealra cyninga Cyning, and ealra hlaforda Hlaford.
He hylt mid his mihte heofonas and eorðan, and ealle gesceafta butan geswince, and he besceawað ða niwelnyssa ðe under ðyssere eorðan sind.
He awecð ealle duna mid anre handa, and ne mæg nan ðing his willan wiðstandan.
Ne mæg nan gesceaft fulfremedlice smeagan ne understandan ymbe god.
Maran cyððe habbað englas to Gode ðonne men, and ðeahhweðere hi ne magon fulfremedlice understandan ymbe God.
He gesceop gesceafta ðaða he wolde;
ðurh his wisdom he geworhte ealle ðing, and ðurh his willan he hi ealle geliffæste.
Ðeos ðrynnys is an God; ðæt is se Fæder and his wisdom of him sylfum æfre acenned;
Ðand heora begra willa, ðæt is se Halga Gast:
he nis na acenned, ac he gæð of ðam Fæder and of ðam Suna gelice.
Ðas ðry hadas sindon an Ælmihtig God, se geworhte heofenas, and eorðan, and ealle gesceafta.
He gesceop tyn engla werod, ðæt sind englas and heahenglas, throni, dominationes, principatus, potestates, uirtutes, cherubim, seraphim.
Her sindon nigon engla werod:
hi nabbað nænne lichaman, ac hi sindon ealle gastas swiðe strange and mihtige and wlitige, on micelre fægernysse gesceapene, to lofe and to wurðmynte heora Scyppende.
Ðæt teoðe werod abreað and awende on yfel.
God hi gesceop ealle gode, and let hi habban agenne cyre, swa hi heora Scyppend lufedon and filigdon, swa hi hine forleton.
Ða wæs ðæs teoðan werodes ealdor swiðe fæger and wlitig gesceapen, swa ðæt he wæs gehaten Leohtberend.
Ða began he to modigenne for ðære fægernysse ðe he hæfde, and cwæð on his heortan ðæt he wolde and eaðe mihte beon his Scyppende gelic, and sittan on ðam norð-dæle heofenan rices, and habban andweald and rice ongean God Ælmihtigne.
Ða gefæstnode he ðisne ræd wið ðæt werod ðe he bewiste, and hi ealle to ðam ræde gebugon.
Ðaða hi ealle hæfdon ðysne ræd betwux him gefæstnod, ða becom Godes grama ofer hi ealle, and hi ealle wurdon awende of ðam fægeran hiwe, ðe hi on gesceapene wæron, to laðlicum deoflum.
And swiðe rihtlice him swa getimode, ðaða he wolde mid modignysse beon betera ðonne he gesceapen wæs, and cwæð, ðæt he mihte beon ðam Ælmihtigum Gode gelic.
Ða wearð he and ealle his geferan forcuðran and wyrsan ðonne ænig oðer gesceaft;
and ða hwile ðe he smeade hu he mihte dælan rice wið God, ða hwile gearcode se Ælmihtiga Scyppend him and his geferum helle wite, and hi ealle adræfde of heofenan rices myrhðe, and let befeallan on ðæt ece fyr, ðe him gegearcod wæs for heora ofermettum.
Ða sona ða nigon werod, ðe ðær to lafe wæron, bugon to heora Scyppende mid ealre eaðmodnesse, and betæhton heora ræd to his willan.
Ða getrymde se Ælmihtiga God ða nigon engla werod, and gestaðelfæste swa ðæt hi næfre ne mihton ne noldon syððan fram his willan gebugan;
ne hi ne magon nu, ne hi nellað nane synne gewyrcan, ac hi æfre beoð ymbe ðæt an, hu hi magon Gode gehyrsumian, and him gecweman.
Swa mihton eac ða oðre ðe ðær feollon don, gif hi woldon; forði ðe God hi geworhte to wlitegum engla gecynde, and let hi habban agenne cyre, and hi næfre ne gebigde ne ne nydde mid nanum ðingum to ðam yfelan ræde;
ne næfre se yfela ræd ne com of Godes geðance, ac com of ðæs deofles, swa swa we ær cwædon.
Nu ðencð menig man and smeað hwanon deofol come;
ðonne wite he ðæt God gesceop to mæran engle ðone ðe nu is deofol:
ac God ne gesceop hine na to deofle;
ac ðaða he wæs mid ealle fordon and forscyldgod ðurh ða miclan upahefednysse and wiðerweardnysse, ða wearð he to deofle awend, seðe ær wæs mære engel geworht.
Ða wolde God gefyllan and geinnian ðone lyre ðe forloren wæs of ðam heofenlicum werode, and cwæð ðæt he wolde wyrcan mannan of eorðan, ðæt se eorðlica man sceolde geðeon and geearnian mid eadmodnysse ða wununga on heofenan rice, ðe se deofol forwyrhte mid modignysse.
And God ða geworhte ænne mannan of lame, and him on ableow gast, and hine geliffæste, and he wearð ða mann gesceapen on sawle and on lichaman;
and God him sette naman Adam, and he wæs ða sume hwile anstandende.
God ða hine gebrohte on neorxnawange, and hine ðær gelogode, and him to cwæð,"Ealra ðæra ðinga ðe on neorxnawange sindon ðu most brucan, and hi ealle beoð ðe betæhte, buton anum treowe ðe stent on middan neorxnawange:
ne hrepa ðu ðæs treowes wæstm, forðan ðe ðu bist deadlic, gif ðu ðæs treowes wæstm geetst."
Hwi wolde God swa lytles ðinges him forwyrnan, ðe him swa miccle oðre ðing betæhte?
Gyse hu mihte Adam tocnawan hwæt he wære, buton he wære gehyrsum on sumum ðince his Hlaforde.
Swylce God ewæde to him, "Nast ðu na ðæt ic eom ðin Hlaford and ðæt ðu eart min ðeowa, buton ðu do ðæt ic ðe hate, and forgang ðæt ic ðe forbeode.
Hwæt mæg hit ðonne beon ðæt ðu forgan sceole:
ic ðe secge, forgang ðu anes treowes wæstm, and mid ðære eaðelican gehyrsumnysse ðu geearnast heofenan rices myrhðu and ðone stede ðe se deofol of-afeoll ðurh ungehyrsumnesse.
Gif ðu ðonne ðis lytle bebod tobrecst, ðu scealt deaðe sweltan."
And ða wæs Adam swa wis ðæt God gelædde to him nytenu, and deorcynn, and fugelcynn, ðaða he hi gesceapene hæfde;
and Adam him eallum naman gesceop;
and swa swa he hi ða genamode swa hi sindon gyt gehatene.
Ða cwæð God, "Nis na gedafenlic ðæt ðes man ana beo, and næbbe nænne fultum; ac uton gewyrcan him gemacan, him to fultume and to frofre."
And God ða geswefode ðone Adam, and ðaða he slep ða genam he an rib of his sidan, and geworhte of ðam ribbe ænne wifman, and axode Adam hu heo hatan sceolde.
Ða cwæð Adam,"Heo is ban of minum banum, and flæsc of minum flæsce; beo hire nama Uirago, ðæt is fæmne; forðan ðe heo is of hire were genumen."
Ða sette Adam eft hire oðerne naman, Aeua, ðæt is lif; forðan ðe heo is ealra lybbendra modor.
Ealle gesceafta, heofonas and englas, sunnan and monan, steorran and eorðan, ealle nytenu and fugelas, sæ and ealle fixas, and ealle gesceafta God gesceop and geworhte on six dagum;
and on ðam seofoðan dæge he geendode his weorc, and geswac ða and gehalgode ðone seofoðan dæg, forðan ðe he on ðam dæge his weorc geendode.
And he beheold ða ealle his weorc ðe he geworhte, and hi wæron ealle swiðe gode.
Ealle ðing he geworhte buton ælcum antimbre.
He cwæð, "Geweorðe leoht,"and ðærrihte wæs leoht geworden.
He cwæð eft, "Geweorðe heofen," and ðærrihte wæs heofen geworht, swa swa he mid his wisdome and mid his willan hit gedihte.
He cwæð eft, and het ða eorðan ðæt heo sceolde forðlædan cuce nytenu; and he ða gesceop of ðære eorðan eall nytencynn, and deorcynn, ealle ða ðe on feower fotum gað;
ealswa eft of wætere he gesceop fixas and fugelas, and sealde ðam fixum sund, and ðam fugelum fliht;
ac he ne sealde nanum nytene ne nanum fisce nane sawle;
ac heora blod is heora lif, and swa hraðe swa hi beoð deade, swa beoð hi mid ealle geendode.
Ðaða he worhte ðone mann Adam, he ne cwæð na, "Geweorðe man geworht," ac he cwæð, "Uton gewyrcan mannan to ure anlicnysse," and he worhte ða ðone man mid his handum, and him on ableow sawle;
forði is se man betera, gif he gode geðihð, ðonne ealle ða nytenu sindon; forðan ðe hi ealle gewurðað to nahte, and se man is ece on anum dæle, ðæt is on ðære sawle;
heo ne geendað næfre.
Nu cwædon gedwolmen ðæt deofol gesceope sume gesceafta, ac hi leogað;
ne mæg he nane gesceafta gescyppan, forðan ðe he nis na Scyppend, ac is atelic sceocca, and mid leasunge he wile beswican and fordon ðone unwaran;
ac he ne mæg nænne man to nanum leahtre geneadian, buton se mon his agenes willes to his lare gebuge.
Swa hwæt swa is on gesceaftum wiðerweardlic geðuht and mannum derige, ðæt is eall for urum synnum and yfelum geearnungum.
Ða ongeat se deofol ðæt Adam and Eua wæron to ðy gesceapene ðæt hi sceolon mid eadmodnysse and mid gehyrsumnysse geearnian ða wununge on heofenan rice ðe he ofafeoll for his upahefednysse, ða nam he micelne graman and andan to ðam mannum, and smeade hu he hi fordon mihte.
He com ða on næddran hiwe to ðam twam mannum, ærest to ðam wife, and hire to cwæð, "Hwi forbead God eow ðæs treowes wæstm, ðe stent on middan neorxnawange?"
Ða cwæð ðæt wif, "God us forbead ðæs treowes wæstm, and cwæð ðæt we sceoldon deaðe sweltan, gif we his on byrigdon."
Ða cwæð se deofol, "Nis hit na swa ðu segst, ac God wat genoh geare, gif ge of ðam treowe geetað, ðonne beoð eowere eagan geopenode, and ge magon geseon and tocnawan ægðer ge god ge yfel, and ge beoð englum gelice."
Næron hi blinde gesceapene, ac God hi gesceop swa bilewite ðæt hi ne cuðon nan ðing yfeles, naðor ne on gesihðe, ne on spræce, ne on weorce.
Wearð ðeah ðæt wif ða forspanen ðurh ðæs deofles lare, and genam of ðæs treowes wæstme, and geæt, and sealde hire were, and he geæt.
Ða wæron hi butu deadlice, and cuðon ægðer ge god ge yfel;
and hi wæron ða nacode, and him ðæs sceamode.
Ða com God and axode hwi he his bebod tobræce? and adræfde hi butu of neorxnawange, and cwæð, "Forðan ðe ðu wære gehyrsum ðines wifes wordum, and min bebod forsawe, ðu scealt mid earfoðnyssum ðe metes tilian, and seo eorðe ðe is awyriged on ðinum weorce, sylð ðe ðornas and bremblas.
Ðu eart of eorðan genumen, and ðu awenst to eorðan.
Ðu eart dust, and ðu awentst to duste."
God him worhte ða reaf of fellum, and hi wæron mid ðam fellum gescrydde.
Ða deadan fell getacnodon ðæt hi wæron ða deadlice ðe mihton beon undeadlice, gif hi heoldon ðæt eaðelice Godes bebod.
Ne ðorfte Adam ne eal mancynn ðe him siððan ofacom næfre deaðes onbyrian, gif ðæt treow moste standan ungehrepod, and his nan man ne onbyrigde;
ac sceolde Adam and his ofspring tyman on asettum tyman, swa swa nu doð clæne nytenu, and siððan ealle buton deaðe faran to ðan ecan life.
Næs him gesceapen fram Gode, ne he næs genedd ðæt he sceolde Godes bebod tobrecan; ac God hine let frigne, and sealde him agenne cyre, swa he wære gehyrsum, swa he wære ungehyrsum.
He wearð ða deofle gehyrsum, and Gode ungehyrsum, and wearð betæht, he and eal mancynn, æfter ðisum life, into hellewite, mid ðam deofle ðe hine forlærde.
Ða wiste God hwæðere ðæt he wæs forlæred, and smeade hu he mihte his and ealles mancynnes eft gemiltsian.
On twam ðingum hæfde God ðæs mannes sawle gegodod; ðæt is mid undeadlicnysse, and mid gesælðe.
Ða ðurh deofles swicdom and Adames gylt we forluron ða gesælðæ ure sawle, ac we ne forluron na ða undeadlicnyssæ;
heo is ece, and næfre ne geendað, ðeah se lichama geendige, ðe sceal eft ðurh Godes mihte arisan to ecere wununge.
Adam ða wæs wunigende on ðisum life mid geswince, and he and his wif ða bearn gestryndon, ægðer ge suna ge dohtra; and he leofode nigon hund geara and ðrittig geara, and siððan swealt, swa swa him ær behaten wæs, for ðan gylte; and his sawul gewende to helle.
Nu smeagiað sume men hwanon him come sawul? hwæðer ðe of ðam fæder, ðe of ðære meder?
We cweðað of heora naðrum;
ac se ylca God ðe gesceop Adam mid his handum, he gescypð ælces mannes lichaman on his modor innoðe;
and se ylca seðe ableow on Adames lichaman, and him forgeaf sawle, se ylca forgyfð cildum sawle and lif on heora modor innoðe, ðonne hi gesceapene beoð;
and he lætt hi habban agenne cyre, ðonne hi geweaxene beoð, swa swa Adam hæfde.
Ða wearð ða hrædlice micel mennisc geweaxen, and wæron swiðe manega on yfel awende, and gegremodon God mid mislicum leahtrum, and swiðost mid forligere.
Ða wearð God to ðan swiðe gegremod ðurh manna mandæda ðæt he cwæð ðæt him ofðuhte ðæt he æfre mancynn gesceop.
Ða wæs hwæðere an man rihtwis ætforan Gode, se wæs Noe gehaten.
Ða cwæð God to him, "Ic wylle fordon eal mancynn mid wætere, for heora synnum, ac ic wylle gehealdan ðe ænne, and ðin wif, and ðine ðry suna, Sem, and Cham, and Iafeth, and heora ðreo wif; forðan ðe ðu eart rihtwis, and me gecweme.
Wyrc ðe nu ænne arc, ðreo hund fæðma lang, and fiftig fæðma wid, and ðritig fæðma heah:
gehref hit eall, and geclæm ealle ða seamas mid tyrwan, and ga inn syððan mid ðinum hiwum.
He dyde ða swa him God bebead, and God beleac hi bynnan ðam arce, and asende ren of heofonum feowertig daga togædere, and geopenode ðær togeanes ealle wyllspringas and wæterðeotan of ðære micclan niwelnysse.
Ðæt flod weox ða and abær up ðone arc, and hit oferstah ealle duna.
Wearð ða ælc ðing cuces adrenct, buton ðam ðe binnon ðam arce wæron;
of ðam wearð eft geedstaðelod eall middangeard.
Ða behet God ðæt he nolde næfre eft eal mancynn mid wætere acwellan, and cwæð to Noe and to his sunum, "Ic wylle settan min wedd betwux me and eow to ðisum behate;
ðæt is, ðonne ic oferteo heofenas mid wolcnum, ðonne bið æteowod min renboga betwux ðam wolcnum,
ðonne beo ic gemyndig mines weddes, ðæt ic nelle heononforð mancynn mid wætere adrencan."
Noe leofode on eallum his life, ær ðam flode and æfter ðam flode, nigon hund geara and fiftig geara, and he ða forðferde.
Ða wæs ða sume hwile Godes ege on mancynne æfter ðam flode, and wæs an gereord on him eallum.
Ða cwædon hi betwux him ðæt hi woldon wyrcan ane burh, and ænne stypel binnon ðære byrig, swa heahne ðæt his hrof astige up to heofenum: and begunnon ða to wyrcenne.
Ða com God ðærto, ðaða hi swiðost worhton, and sealde ælcum men ðe ðær wæs synderlice spræce.
Ða wæron ðær swa fela gereord swa ðær manna wæron; and heora nan nyste hwæt oðer cwæð.
And hi ða geswicon ðære getimbrunge, and toferdon geond ealne middangeard.
Ða siððan wearð mancynn ðurh deofol beswicen, and gebiged fram Godes geleafan, swa ðæt hi worhton him anlicnyssa, sume of golde, sume of seolfre, sume eac of stanum, sume of treowe, and sceopon him naman;
ðæra manna naman ðe wæron entas and yfeldæde.
Eft ðonne hi deade wæron, ðonne cwædon ða cucan ðæt hi wæron godas, and wurðodon hi, and him lac offrodon;
and comon ða deoflu to heora anlicnyssum, and ðæron wunodon, and to mannum spræcon swilce hi godas wæron;
and ðæt beswicene mennisc feoll on cneowum to ðam anlicnyssum, and cwædon, "Ge sind ure godas and we besettað urne geleafan and urne hiht on eow."
Ða asprang ðis gedwyld geond ealne middangeard, and wæs se soða Scyppend, seðe ana is God, forsewen, and geunwurðod.
Ða wæs hwæðere an mægð ðe næfre ne abeah to nanum deofolgylde, ac æfre wurðode ðone soðan God.
Seo mægð asprang of Noes eltstan suna, se wæs gehaten Sem:
he leofode six hund geara, and his sunu hatte Arfaxað, se leofode ðreo hund geara and ðreo and ðrittig, and his sunu hatte Sale, se leofode feower hund geara and XXXIII;
ða gestrynde he sunu se wæs gehaten Eber, of ðam asprang ðæt Ebreisce folc, ðe God lufode:
and of ðam cynne comon ealle heahfæderas and witegan, ða ðe cyðdon Cristes tocyme to ðisum life;
ðæt he wolde man beon, fornean on ende ðyssere worulde, for ure alysednesse, seðe æfre wæs God mid ðam healican Fæder.
And ðyssere mægðe God sealde and gesette æ, and he hi lædde ofer sæ mid drium fotum, and he hi afedde feowertig wintra mid heofenlicum hlafe, and fela wundra on ðam folce geworhte; forðan ðe he wolde of ðyssere mægðe him modor geceosan.
Ða æt nextan, ða se tima com ðe God foresceawode, ða asende he his engel Gabrihel to anum mædene of ðam cynne, seo wæs Maria gehaten.
Ða com se engel to hire, and hi gegrette mid Godes wordum, and cydde hire, ðæt Godes Sunu sceolde beon acenned of hire, buton weres gemanan.
And heo ða gelyfde his wordum, and wearð mid cilde.
Ðaða hire tima com heo acende, and ðurhwunode mæden.
Ðæt cild is tuwa acenned:
he is acenned of ðam Fæder on heofonum, buton ælcere meder, and eft ðaða he man gewearð, ða wæs he acenned of ðam clænan mædene Marian, buton ælcum eorðlicum fæder.
God Fæder geworhte mancynn and ealle gesceafta ðurh ðone Sunu, and eft, ðaða we forwyrhte wæron, ða asende he ðone ylcan Sunu to ure alysednesse.
Seo halige moder Maria ða afedde ðæt cild mid micelre arwurðnesse, and hit weox swa swa oðre cild doð, buton synne anum.
He wæs buton synnum acenned, and his lif wæs eal buton synnum.
Ne worhte he ðeah nane wundra openlice ærðan ðe he wæs ðritig wintre on ðære menniscnysse:
ða siððan geceas he him leorningcnihtas;
ærest twelf, ða we hatað apostolas, ðæt sind ærendracan.
Siððan he geceas twa and hundseofontig, ða sind genemnede discipuli, ðæt sind leorningcnihtas.
Ða worhte he fela wundra, ðæt men mihton gelyfan ðæt he wæs Godes Bearn.
He awende wæter to wine, and eode ofer sæ mid drium fotum, and he gestilde windas mid his hæse, and he forgeaf blindum mannum gesihðe, and healtum and lamum rihtne gang, and hreoflium smeðnysse, and hælu heora lichaman;
 dumbum he forgeaf getingnysse, and deafum heorcnunge;
 deofolseocum and wodum he sealde gewitt, and ða deoflu todræfde, and ælce untrumnysse he gehælde;
deade men he arærde of heora byrgenum to life;
and lærde ðæt folc ðe he to com mid micclum wisdome;
and cwæð ðæt nan man ne mæg beon gehealden, buton he rihtlice on God gelyfe, and he beo gefullod, and his geleafan mid godum weorcum geglenge;
he onscunode ælc unriht and ealle leasunga, and tæhte rihtwisnysse and soðfæstnysse.
Ða nam ðæt Iudeisce folc micelne andan ongean his lare, and smeadon hu hi mihton hine to deaðe gedon.
Ða wearð an ðæra twelfa Cristes geferena, se wæs Iudas gehaten, ðurh deofles tihtinge beswicen, and he eode to ðam Iudeiscum folce, and smeade wið hi, hu he Crist him belæwan mihte.
Ðeah ðe eal mennisc wære gegaderod, ne mihton hi ealle hine acwellan, gif he sylf nolde;
forði he com to us ðæt he wolde for us deað ðrowian, and swa eal mancynn ða ðe gelyfað mid his agenum deaðe alysan fram hellewite.
He nolde geniman us neadunge of deofles anwealde, buton he hit forwyrhte;
ða he hit forwyrhte genoh swiðe, ðaða he gehwette and tihte ðæra Iudeiscra manna heortan to Cristes slege.
Crist ða geðafode ðæt ða wælhreowan hine genamon and gebundon, and on rode hengene acwealdon.
Hwæt ða twegen gelyfede men hine arwurðlice bebyrigdon, and Crist on ðære hwile to helle gewende, and ðone deofol gewylde, and him ofanam Adam and Euan, and heora ofspring, ðone dæl ðe him ær gecwemde, and gelædde hi to heora lichaman, and aras of deaðe mid ðam micclum werede on ðam ðriddan dæge his ðrowunge.
Com ða to his apostolum, and hi gefrefrode, and geond feowertigra daga fyrst him mid wunode; and ða ylcan lare ðe he him ær tæhte eft geedlæhte, and het hi faran geond ealne middangeard, bodigende fulluht and soðne geleafan.
Drihten ða on ðam feowerteogoðan dæge his æristes astah to heofenum, ætforan heora ealra gesihðe, mid ðam ylcan lichaman ðe he on ðrowode, and sitt on ða swiðran his Fæder, and ealra gesceafta gewylt.
He hæfð gerymed rihtwisum mannum infær to his rice, and ða ðe his beboda eallunga forseoð beoð on helle besencte.
Witodlice he cymð on ende ðyssere worulde mid micclum mægenðrymme on wolcnum, and ealle ða ðe æfre sawle underfengon arisað of deaðe him togeanes;
and he ðonne ða manfullan deofle betæcð into ðam ecan fyre helle susle;
ða rihtwisan he læt mid him into heofonan rice, on ðam hi rixiað a on ecnysse.
Men ða leofestan, smeagað ðysne cwyde, and mid micelre gymene forbugað unrihtwysnysse, and geearniað mid godum weorcum ðæt ece lif mid Gode seðe ana on ecnysse rixað.
SERMO DE NATALE DOMINI.
WE wyllað to trymminge eowres geleafan eow gereccan ðæs Hælendes acennednysse be ðære godspellican endebyrdnysse:
hu he on ðysum dægðerlicum dæge on soðre menniscnysse acenned wæs on godcundnysse.
Lucas se Godspellere awrat on Cristes bec, ðæt on ðam timan se Romanisca casere Octauianus sette gebann, ðæt wære on gewritum asett eall ymbhwyrft.
Ðeos towritennys wearð aræred fram ðam ealdormen Cyrino, of Sirian lande, ðæt ælc man oferheafod sceolde cennan his gebyrde, and his are on ðære byrig ðe he to gehyrde.
Ða ferde Ioseph, Cristes fosterfæder, fram Galileiscum earde, of ðære byrig Nazareð, to Iudeiscre byrig, seo wæs Dauides, and wæs geciged Bethleem, forðan ðe he wæs of Dauides mægðe, and wolde andettan mid Marian hire gebyrde, ðe wæs ða gyt bearneaca.
Ða gelamp hit, ðaða hi on ðære byrig Bethleem wicodon, ðæt hire tima wæs gefylled ðæt heo cennan sceolde, and acende ða hyre frumcennedan sunu, and mid cildclaðum bewand, and alede ðæt cild on heora assena binne, forðan ðe ðær næs nan rymet on ðam gesthuse.
Ða wæron hyrdas on ðam earde waciende ofer heora eowede;
and efne ða Godes engel stod on emn hi, and Godes beorhtnys hi bescean, and hi wurdon micclum afyrhte.
Ða cwæð se Godes engel to ðam hyrdum, "Ne ondredað eow;
efne ic eow bodige micelne gefean, ðe becymð eallum folce; forðan ðe nu todæg is eow acenned Hælend Crist on Dauides ceastre.
Ge geseoð ðis tacen,
ge gemetað ðæt cild mid cildclaðum bewunden, and on binne geled."
Ða færlice, æfter ðæs engles spræce, wearð gesewen micel menigu heofenlices werodes God herigendra and singendra, "Gloria in excelsis Deo, et in terra pax hominibus bone uoluntatis," ðæt is on urum gereorde, "Sy wuldor Gode on heannyssum, and on eorðan sibb mannum, ðam ðe beoð godes willan."
And ða englas ða gewiton of heora gesihðe to heofonum.
Hwæt ða hyrdas ða him betweonan spræcon,"Uton faran to Bethleem, and geseon ðæt word ðe us God æteowde."
Ða hyrdas soðlice oncneowon be ðam worde ðe him gesæd wæs be ðam cilde, and ealle wundrodon ðe ðæt gehyrdon, and eac be ðam ðe ða hyrdas him sædon.
Ða gecyrdon ða hyrdas ongean wuldrigende and herigende God on eallum ðam ðingum ðe hi gehyrdon and gesawon, swa swa him fram ðam engle gesæd wæs.
Mine gebroðra ða leofostan, ure Hælend, Godes Sunu, euenece and gelic his Fæder, seðe mid him wæs æfre buton anginne, gemedemode hine sylfne ðæt he wolde on ðisum dægðerlicum dæge, for middangeardes alysednysse beon lichamlice acenned of ðam mædene Marian.
He is Ealdor and Scyppend ealra godnyssa and sibbe, and he foresende his acennednysse ungewunelice sibbe, forðan ðe næfre næs swilc sibb ær ðam fyrste on middangearde, swilc swa wæs on his gebyrdetide, swa ðæt eall middangeard wæs anes mannes rice underðeod, and eal mennisc him anum cynelic gafol ageaf.
Witodlice on swa micelre sibbe wæs Crist acenned, seðe is ure sib, forðan ðe he geðeodde englas and men to anum hirede, ðurh his menniscnysse.
ĐY GEARE ĐE WÆS AGAN FRAM CRISTES ACENnesse cccc wintra. and xciiii uuintra. ða Cerdic and Cynric his sunu cuom up æt Cerdices oran. mid v scipum.
and se Cerdic wæs. Elesing. Elesa. Esling. Esla. Gewising. Giwis. Wiging. Wig. Freawining. Freawine. Friðugaring. Friðugar. Bronding. Brond Bældæging. Bældæg Wodening.
Ond ðæs ymb vi gear ðæs ðe hie upcuomon geeodon West Seaxna rice, and ðæt uuærun ða ærestan cyningas ðe West Seaxna lond on Wealum geeodon;
and he hæfde ðæt rice xvi gear, and ða he gefor ða feng his sunu Cynric to ðam rice, and heold xvii winter.
Đa he gefor ða feng Ceol to ðam rice, and heold vi gear.
Đa he gefor ða feng Ceolwulf to his broður, and he ricsode xvii gear,
and hiera cyn gæð to Cerdice.
Đa feng Cynegils Ceolwulfes broðursunu to rice, ricsode xxxi wintra, and he onfeng ærest fulwihte Wesseaxna cyninga;
Đand ða feng Cenwalh to, and heold xxxi wintra,
and se Cenwalh wæs Cynegilses sunu;
and ða heold Seaxburg his cuen an gear ðæt rice æfter him.
Đa feng Æscwine to rice, ðæs cyn gæð to Cerdice, and heold ii gear.
Đa feng Centwine to Wesseaxna rice Cynegilsing, and ricsode vii gear;
ða feng Ceadwalla to ðam rice, ðæs cyn gæð to Cerdice, and heold iii gear.
Đa feng Ine to Seaxna rice, ðæs cyn gæð to Ceardice, and heold xxxvii wintra.
Đa feng Æðelheard to, ðæs cyn gæð to Ceardice, and heold xiiii winter.
Đa feng Cuðred to, ðæs cyn gæð to Cerdice, and heold xvii gear.
Đa feng Sigebryht to, ðæs cyn gæð to Cerdice, and heold an gear.
Đa feng Cynewulf to rice, ðæs cyn gæð to Ceardice, and heold xxxi wintra.
Đa feng Beorhtric to rice, ðæs cyn gæð to Cerdice, and heold xvi gear.
Đa feng Ecgbryht to ðam rice, and heold xxxvii wintra and vii monað;
and ða feng Æðelwulf his sunu to, and heold nigonteoðe healf gear.
Se Æðelwulf wæs Ecgbryhting. Ecgbryht. Ealhmunding. Eahlmund. Eafing. Eafa. Eopping. Eoppa. Ingilding. Ingild. Cenreding. and Ine. Cenreding. and Cuðburg. Cenreding. and Cuenburg. Cenreding. Cenred. Ceolwalding. Ceolwald. Cuðwulfing. Cuðwulf Cuðwining. Cuðwine. Celming. Celm. Cynricing. Cynric. Cerdicing.
Ond ða feng Æthelbald his sunu to rice, and heold v gear.
Đa feng Æðelbryht his broður to, and heold v gear.
Đa feng Æðered hiera broður to rice, and heold v gear.
Đa feng Ælfred hiera broður to rice, and ða was agan his ielde xxiii wintra. and ccc and xcvi wintra ðæs ðe his cyn ærest Westseaxna lond on Wealum geodon.
AER Cristes geflæscnesse lx wintra. Gaius Iulius se Casere ærest Romana Bretenlond gesohte. and Brettas mid gefeohte cnysede. and hie oferswiðde, and swa ðeah ne meahte ðær rice gewinnan.
ANNO 1. Octauianus ricsode lvi wintra. and on ðam xlii geare his rices Crist wæs acenned.
2. Đa tungel witgan of eastdæle cuomon to ðon ðæt hie Crist weorðedon,
and ða cild on Bethlem ofslægene wærun for Cristes ehtnesse from Herode.
3. Her swealt Herodus from him selfum ofsticod, and Archilaus his sunu feng to rice.
6. From frymðe middangeardes oð ðis gear wæron agan v ðusendu wintra. and cc wintra.
11. Her onfeng Herodes Antipatres sunu to rice in Iudea. and
12. Philippus and Herodes todældun Lysiam, and Iudeam feowericum todeldun.
16. Her feng Tiberius to rice.
27. Her onfeng Pilatus to gymenne ouer ða Iudeas.
30. Her wæs Crist gefulluhtud. and Petrus and Andreas gehwierfede. and Iacobus and Iohannes and Philippus and ða xii apostolas.
33. Her wæs Crist ahangen; from fruman middangeardes ymb v ðusendo wintra. and cc and xxvi wintra.
34. Her wæs Paulus gehwierfed. and Sanctus Stephanus oftorfod.
35. Her se eadiga Petrus se apostol gesæt biscepsetl in Antiochia ðære ceastre.
39. Her onfeng Gaius rice.
45. Her se eadiga Petrus se apostol gesæt biscepsetl on Rome.
46. Her Herodes aswalt. seðe Iacobum ofslog ane geare ær his agnum deaðe.
47. Her Claudius oðer Romana cyninga Bretene lond gesohte, and ðone mæstan dæl ðæs ealondes on his gewald onfeng. and eac swelce Orcadus ða ealond Romanna cynedome underðeodde.
Đis was ðes feorðes geares his rices.
and on ðys ylcan geare gewearð se mycela hunger on Siria ðe Lucas recð on ðare boc Acta Apostolorum.
62. Her Iacobus frater Domini ðrowode.
63. Her Marcus se godspellere forðferde.
69. Her Petrus and Paulus ðrowodon.
70. Her Uespassianus onfeng rice.
71. Her Titus Uespessianus sunu in Hierusalem ofslog Iudea cxi ðusenda;
81. Her Titus feng to rice,
se ðe sæde ðæt he ðone dæg forlure ðe he noht to gode on ne gedyde;
83. Her Domitianus Tites broður feng to rice.
84. Her Iohannes se godspellere in Pathma ðam ealonde wrat ða boc Apocalipsis.
99. Her Symon se apostol wæs anhangen. and Iohannes se godspellere hine gereste in Epheso.
101. Her Clemens papa forðferde.
110. Her Ignatus biscep ðrowude.
155. Her Marcus Antonius and Aurelius his broðer fengon to rice.
167. Her Eleutherius on Rome onfeng biscepdom, and ðone wuldor fæstlice xv winter geheold;
To ðam Lucius Bretene kyning sende stafas, bæd ðæt he wære Cristen gedon.
and he ðurhteah ðæt he bæd. and hi syððon wunodon on rihton geleauon oððe Diaclitianes rice.
189. Her Seuerus onfeng rice, and ricsode xvii winter.
Se Bretenlond mid dice begyrdde from sæ oð sæ. and ða geendode on Euerwic.
and Bassianus his sunu feng to rice.
200. Twa hund gæra.
283. Her ðrowade Sanctus Albanus martir.
300. Đreo hund gæra.
379. Her Gratianus feng to rice.
381. Her Maximianus se casere feng to rice.
He wæs on Bretenlonde geboren. and ðonne for in Gallia walas.
and he ðar ofsloh ðone casere Gratianum. and his broðer adraf of æðele. se wæs gehaten Ualentinianus.
se wæs gehaten Ualentinianus. and se Ualentinianus eft gesamnode werod, and ofsloh Maximum and feng to rice.
On ðam timan aras Pelagies gedwyld geond middaneard.
409. Her Gotan abræcon Romeburg, and næfre siðan Romane ne ricsodon on Bretone.
Đæt wæs embe xi hund wintra and x wintra ðes ðe heo getimbred was.
Ealles hi rixodon on Brytene feower hund wintra and hund seouanti wintra. syððan ærost Gaius Iulius ðæt lond ærost gesohte.
418. Her Romane gesomnodon al ða goldhord ðe on Bretene wæron, and sume on eorðan ahyddon. ðæt hie nænig mon siððan findan ne meahte, and sume mid him on Gallia læddon.
423. Her Đeodosius se gingra feng to rice.
430. Her Palladius se biscep wæs onsended to Scottum ðæt he hiera geleafan trymede. from Cælestino ðam papan.
443. Her sendon Brytwalas to Rome. and heom fultomes bædon wið Piohtas. ac hi ðar næfdan nanne, forðan ðe hi fyrdedon wið Ætla Huna cyningæ.
and ða sendon hi to Anglum. and Angelcynnes æðelingas ðæs ylcan bædan.
449. Her Martianus and Ualentines onfengon rice. and ricsodon vii winter.
and on hiera dagum Hengest and Horsa from Wyrtgeorne geleaðade Bretta kyninge gesohton Bretene on ðam staðe ðe is genemned Ypwinesfleot. ærest Brettum to fultume, ac hie eft on hie fuhton.
Se cing het hi feohtan agien Pihtas.
and hi swa dydan, and sige hæfdon swa hwar swa hi comon.
Hi ða sende to Angle and heton heom sendan mare fultum. and heom seggan Brytwalana nahtnesse. and ðæs landes cysta.
Hy ða sendan heom mare fultum.
Đa comon ða men of ðrim mægðum Germanie. Of Eald Seaxum. of Anglum, of Iotum.
Of Iotum comon Cantware and Wihtware. ðæt ys seo mæið ðe nu eardað on Wiht and ðæt cynn on Westsexum ðe man gyt hæt Iutna cyn.
Of Eald Seaxon comon Eastsexa and Suðsexa and Westsexan.
Of Angle comon se a siððan stod westi betwyx Iutum and Seaxum. East Engla. Midel Angla. Mearca and ealle Norðhymbra.
455. Her Hengest and Horsa fuhton wið Wyrtgeorne ðam cyninge, in ðære stowe ðe is gecueden Agælesðrep, and his broður Horsan man ofslog.
and æfter ðam Hengest feng to rice and Æsc his sunu.
457. Her Hengest and Æsc fuhton wið Brettas in ðære stowe ðe is gecueden Crecganford, and ðær ofslogon IIII wera,
and ða Brettas ða forleton Centlond, and mid micle ege flugon to Lundenbyrg.
465. Her Hengest and Æsc gefuhton uuið Walas neah Wippedesfleote, and ðær xii Wilisce aldormenn ofslogon,
and hiera ðegn an ðær wearð ofslægen, ðam wæs noma Wipped.
473. Her Hengest and Æsc gefuhton wið Walas, and genamon unarimedlico herereaf, and ða Walas flugon ða Englan swa fyr.
477. Her cuom Ælle on Breten lond, and his iii suna. Cymen, and Wlencing, and Cissa. mid iii scipum, on ða stowe ðe is nemned Cymenes ora, and ðær ofslogon monige Wealas, and sume on fleame bedrifon on ðone wudu ðe is genemned Andredes leage.
485. Her Ælle gefeaht wið Walas neah Mearcrædesburnan stæðe.
488. Her Æsc feng to rice, and was xxiiii wintra Cantwara cyning.
491. Her Ælle and Cissa ymbsæton Andredescester, and ofslogon alle ða ðe ðærinne eardedon,
ne wearð ðær forðon an Bret to lafe;
495. Her cuomon twegen aldormen on Bretene. Cerdic and Cynric his sunu, mid v scipum. in ðone stede ðe is gecueden Cerdices ora, and ðy ilcan dæge gefuhtun wið Walum.
501. Her cuom Port on Bretene. and his ii suna Bieda and Mægla mid ii scipum. on ðære stowe ðe is gecueden Portesmuða, and ofslogon anne giongne Brettisc monnan, swiðe æðelne monnan.
508. Her Cerdic and Cynric ofslogon ænne Brettisc cyning, ðam was nama Natanleod. and v ðusendu wera mid him, æfter ðan ðæt lond wearð nemned Natan leaga oð Cerdicesford.
514. Her cuomon West Seaxe in Bretene mid iii scipum. in ða stowe ðe is gecueden Cerdices ora, Stuf and Wihtgær. and fuhtun wið Brettas and hie gefliemdon.
519. Her Cerdic and Cynric West Sexena rice onfengun,
and ðy ilcan geare hie fu hton wið Brettas ðær mon nu nemneð Cerdicesford.
 and siððan ricsadan West Sexana cynebearn of ðan dæge.
527. Her Cerdic and Cynric fuhton wið Brettas. in ðære stowe ðe is gecueden Cerdices leaga.
530. Her Cerdic and Cynric genamon Wihte ealond. and ofslogon feala men on Wihtgaræsbyrg.
534. Her Cerdic forðferde, and Cynric his sunu ricsode forð xxvi wintra, and hie saldon hiera tuæm nefum Stufe and Wihtgare eall Wiehte ealond.
538. Her sunne aðiestrode xiiii dagum ær Kalendæ Martii from ærmergenne oð undern.
540. Her sunne aðiestrode on xii Kalendæ Iulii. and steorran hie ætiewdon fulneah healfe tid ofer undern.
544. Her Uuihtgar forðferde, and hiene mon bebyrgde on Wihtgara byrg.
547. Her Ida feng to rice, ðonon Norðanhymbra cynecyn onwoc and rixode twelf gear.
and he timbrode Bebbanburh. seo wæs ærost mid hegge betyned. and ðaræfter mid wealle.
Ida wæs Eopping, Eoppa Esing, Esa wæs Inguing. Ingui Angenwitting. Angenwit Alocing. Aloc Benocing. Benoc Branding, Brand Bældæging. Bældæg Wodening. Woden Freoðolafing, Freoðelaf Freoðulfing. Friðulf Finning. Finn Godulfing. Godulf Geating.
552. Her Cynric gefeaht wið Brettas in ðære stowe ðe is genemned æt Searobyrg. and ða Bret Walas gefliemde.
Cerdic wæs Cynrices fæder. Cerdic Elesing. Elesa Esling. Esla Giwising. Giwis Wiging. Wig Freawining. Freawine Freoðogaring. Freoðogar Branding. Brand Bældæging. Bældæg Wodening.
556. Her Cynric and Ceawlin fuhton wið Brettas æt Beranbyrg.
560. Her Ceawlin feng to rice on Wesseaxum, and Ælle feng to Norðanhymbra rice. Idan forðgefarenum. and heora ægðer rixade xxx wintra.
 Ælle wæs Yffing. Yffe Uxfreaing. Uxfrea Wilgisling. Wilgisl Westerfalcing. Westerfalca Sæfugling. Sæfugl Sæbalding. Sæbald Sigegeating. Sigegeat Swebdæging. Swebdæg Sigegaring. Sigegar Wægdæging. Wægdæg Wodening.
565. Her feng Æðelbriht to Cantwara rice. and heold liii wintra.
On his dagum sende Gregorius us fulluht and Columba mæssepreost com to Pihtum. and hi gecyrde to Cristes geleauan.
Đæt synd ðonne wærteras be norðum morum. and heora cyng him gesealde ðæt igland ðe man Ii nemnað. ðar syndon fif hida. ðæs ðe man seggað.
Đar se Columban getimbrade mynster, and he ðas wæs abbod.xxxii. wintra and ðar forðferde. ða he was lxxvii wintra.
Đa stowe habbað gyt his yrfnuman.
Suð Pihtas wæron ær gefullode of Ninna biscope. se was on Rome gelæred.
His mynster ys Hwiterne on Sanctus Martines naman gehalgod.
ðar he resteð mid manegum halgum.
Nu sceal beon æfre on Ii abbod, and na biscop.
and ðan sculon beon underðeodde ealle Scotta biscopas. for ðan ðe Columban was abbod, na biscop.
Her Columba presbiter com of Scottum on Bryttas. Peohtas to lærenne. and on Hii ðam ealande mynster worhte.
568. Her Ceaulin and Cuða gefuhton wið Æðelbryht. and hine in Cent gefliemdon, and tuegen aldormen on Wibban dune ofslogon, Oslaf and Cnebban.
571. Her Cuðwulf feaht wið Bretwalas æt Bedcan forda. and iiii tunas genom, Lygeanburg. and Ægelesburg. Bænesingtun. and Egonesham. and ðy ilcan geare he geforðferde.
577. Her Cuðwine and Ceawlin fuhton wið Brettas, and hie iii kyningas ofslogon, Coinmail, and Condidan, and Farinmail, in ðære stowe ðe is gecueden Deorham. and genamon iii ceastro Gleawanceaster, and Cirenceaster, and Baðanceaster.
583. Her Mauricius feng to Romana rice.
584. Her Ceawlin and Cuða fuhton wið Brettas, in ðam stede ðe mon nemneð Feðanleag. and Cuðan mon ofslog.
and Ceaulin monige tunas genom, and unarimedlice herereaf, and ierre he hwearf ðonan to his agnum.
588. Her Ælle cyning forðferde, and Æðelric ricsode æfter him v gear.
591. Her Ceolric ricsode vi gear.
592. Her micel wælfill wæs æt Woddes beorge, and Ceawlin wæs ut adrifen. and Gregorius feng to papdome on Rome.
593. Her Ceawlin and Cuichelm and Crida forwurdon, and Æðelfrið feng to rice on Norðhymbrum.
595. Her Gregorius papa sende to Brytene Augustinum. mid wel manegum munecum. ðe Godes word Englaðeoda godspelledon.
597. Her ongon Ceolwulf ricsian on Wesseaxum, and simle he feaht. and won, oððe wið Angelcyn, oððe uuið Walas, oððe wið Peohtas, oððe wið Scottas;
Se wæs Cuðaing. Cuða Cynricing, Cynric Cerdicing, Cerdic Elesing, Elesa Esling, Esla Gewising, Giwis Wiging, Wig Freawining, Freawine Friðugaring, Friðugar Bronding, Brond Bældæging, Bældæg Wodening.
601. Her sende Gregorius papa Agustino ærcebiscepe pallium in Bretene, and wel monige godcunde lareowas him to fultome;
and Paulinus biscep gehwerfde Edwine Norðhymbra cyning to fulwihte.
603. Ægðan Scotta cyng feaht wið Dælreoda, and wið Æðelferðe Norðhymra cynge æt Dægstane, and man ofsloh mæst ealne his here. Her wæs gefeoht æt Egesan stane.
Her wæs gefeoht æt Egesan stane.
604. Augustinus gehalgode ii biscopas. Mellitum and Iustum.
Her East Seaxe onfengon geleafan and fulwihtes bæð. under Sæbrihte cinge and Mellite bisceope.
Mellitum he sende to bodiende East Seaxum fulluht. ðar was se cing gehaten Sæbyrht. Ricolan sunu. Æðelberhtes swyster. ðone Æðelbyrht gesette to cynge.
and Æðelberht gesealde Mellite biscopsetl on Lundewic. and Iusto on Hrouecystre. seo ys xxiiii mila fram Dorwitceastre.
606. Her forðferde Gregorius ymb x gear ðæs ðe he us fulwiht sende;
607. Her Ceolwulf gefeaht wið Suð Seaxe.
And her Æðelfrið lædde his færde to Legercyestre, and ðar ofsloh unrim Walena.and swa wearð gefyld Augustinus witegunge. ðe he cwæð. Gif Wealas nellað sibbe wið us. hi sculan æt Seaxana handa farwurðan.
Đar man sloh eac cc preosta ða comon ðyder ðæt hi scoldon gebiddan for Walena here.
Scrocmail was gehaten heora ealdormann. se atbærst ðanon fiftiga sum.
611. Her Cynegils feng to rice on Wesseaxum, and heold xxxi wintra.
Se Kynegils wæs Ceoling. Ceola Cuðing. Cuða Cynricing.
614. Her Cynegils and Cuichelm gefuhton on Beandune, and ofslogon ii ðusendo Wala and lxv.
616. Her Æðelbryht Contwara cyning forðferde, and Eadbald his sunu feng to rice.
Se forlet his fulluht, and leouode on hæðenum ðeawe swa ðæt he hæfde his fæder laue to wiue.
Đa mynte Laurentius ðe ða was ercebiscop on Cent ðæt he wolde suð ofer sæ and eall forlæton.
Ac him com to on niht se apostolus Petrus and hine hetelice swang, for ðan ðe he wolde Godes hyrde forlæton and het hine gan to ðam cynge and bodian him rihtne geleafan.
and he swa dyde and se cing gecyrde to rihtan geleauan.
On ðyses cinges dagum Laurentius ercebiscop se was on Cent æfter Agustine forðferde iiii Nonae Februarii and he was bebyred be Agustine.
 Æfter him feng Mellitus to arcebiscopdome se was biscop of Lundinium and ðas binnan fif wintre Mellitus forðferde.
Đa æfter him feng to arcebiscopdome Iustus,
se was biscop of Hrouecistre, and ðar to gehalgode Romanum to biscope.
625. Her Paulinus fram Iusto ðam ercebiscop wæs gehadod Norðhymbrum to biscepe.
626. Her Eanfled Edwines dohtor cyninges wæs gefulwad in ðone halgan æfen Pentecosten;
and Penda hæfde xxx wintra rice.
and he hæfde L wintra ða ða he to rice feng.
Penda wæs Pybbing. Pybba Creoding. Creoda Cynewalding. Cynewald Cnebbing. Cnebba Iceling. Icel Eomæring. Eomær Angelðeowing. Angelðeow Offing. Offa Wærmunding. Wærmund Wihtlæging. Wihtlæg Wodening.
627. Her Edwine kyning wæs gefulwad mid his ðeode on Eastron.
628. Her Cynegils and Cuichelm gefuhtun wið Pendan æt Cirenceastre, and geðingodan ða.
632. Her was Eorpwald gefulwad.
633. Her Edwine wæs ofslægen, and Paulinus huerf eft to Cantwarum, and gesæt ðæt biscepsetl on Hrofesceastre.
634. Her Birinus biscep bodude West Seaxum fulwuht.
635. Her Cynegils wæs gefulwad from Birino ðæm biscep in Dorceceastre, and Oswold his onfeng.
636. Her Cuichelm wæs gefulwad in Dorcesceastre, and ðy ilcan geare forðferde;
and Felix biscep bodade East Englum Cristes geleafan.
639. Her Birinus fulwade Cuðred on Dorcesceastre, and onfeng hine him to suna.
640. Her Edbald Cantwara cyning forðferde, and he ricsode xxv wintra.
He hæfde twegene sunu Ermenred and Ercenberht. and ðer Ercenberht rixode æfter his fæder.
642. Her Oswald Norðanhymbra cyning ofslægen wæs.
643. Her Cenwalh feng to Wesseaxna rice, and heold xxxi wintra.
and se Cenwalh het atimbran ða ciricean on Wintunceastre.
644. Her Paulinus forðferde se was ærcebiscep on Eoforwicceastre, and eft on Hrofesceastre.
645. Her Cenwalh adrifen wæs from Pendan cyninge.
646. Her Cenwalh wæs gefulwad.
648. Her Cenwalh gesalde Cuðrede his mæge iii ðusendo londes be Æscesdune;
se Cuðred wæs Cuichelming. Cuichelm Cynegilsing.
650. Her Ægelbryht of Galwalum. æfter Birine ðam Romaniscan biscep onfeng Wesseaxna biscepdomes.
651. Her Oswine kyning wæs ofslægen, and Aidan biscep forðferde.
652. Her Cenwalh gefeaht æt Bradan forda be Afne.
653. Her Middel Seaxe onfengon under Peadan aldormen ryhtne geleafan.
654. Her Onna cyning wearð ofslægen. and Botulf ongon mynster timbran æt Icanho.
655. Her Penda forwearð, and Mierce wurdon Cristne.
Đa was agan from fruman middangeardes v wintra. and dccc and l wintra. and Peada feng to Mercna rice. Pending.
657. Her forðferde Peada, and Wulfhere Pending feng to Miercna rice.
658. Her Cenwalh gefeaht æt Peonnum wið Walas, and hie gefliemde oð Pedridan;
ðis wæs gefohten siððan he of East Englum com.
He wæs ðær iii gear on wrece,
hæfde hine Penda adrifenne, and rices benumenne. forðon he his swostor anforlet.
660. Her Ægelbryht biscep gewat from Cenwale, and Wine heold ðone biscepdom iii gear;
and se Ægelbryht onfeng Persa biscepdomes on Galwalum bi Signe.
661. Her Cenwalh gefeaht in Eastron on Posentesbyrg, and gehergeade Wulfhere Pending oð Æscesdune;
and Cuðred Cuichelming, and Coenbryht cyning on anum geare forðferdun;
and on Wiht gehergade Wulfhere Pending, and gesalde Wihtwaran Æðelwalde Suð Seaxna cyninge. forðon Wulfhere hine onfeng æt fulwihte.
and Eoppa mæssepreost. be Wilferðes worde and Wulfhere cyning brohte Wihtwarum fulwiht ærest.
664. Her sunne aðiestrode, and Arcenbryht Cantwara cyng forðferde;
and Colman mid his geferum for to his cyððe.
Đy ilcan geare wæs micel mancuealm;
and Ceadda and Wilferð wæron gehadode, and ðy ilcan geare Deusdedit forðferde.
668. Her Đeodorus mon hadode to ercebiscep:
669. Her Ecgbryht cyning salde Basse mæsseprioste Reculf mynster on to timbranne.
670. Her forðferde Osweo Norðanhymbra cyning, and Ecgferð ricsode æfter him;
and Hloðhere feng to biscepdome ofer Wesseaxan Ægelbryhtes biscepes nefa. and heold vii gear,
Đeodor biscep hine gehalgode;
and se Oswio wæs Æðelferðing, Æðelferð Æðelricing, Æðelric Iding, Ida Eopping.
671. Her wæs ðæt micle fugla wæl.
672. Her forðferde Cenwalh and Seaxburg an gear ricsode his cuen æfter him.
673. Her Ecgbryht Cantwara cyning forðferde;
and ðy geare wæs senoð æt Heorotforda, and Sancte Æðeldryht ongon ðæt mynstær æt Elige:
674. Her feng Æscwine to rice on Wesseaxum,
se wes Cenfusing, Cenfus Cenferðing, Cenferð Cuðgilsing, Cuðgils Ceolwulfing, Ceolwulf Cynricing, Cynric Cerdicing.
675. Her Wulfhere Pending and Æscwine gefuhton æt Biedanheafde;
and ðy ilcan geare Wulfhere forðferde, and Æðelred feng to rice.
676. Her Æscwine forðferde, and Hedde feng to biscepdome, and Centwine feng to rice;
and Centwine was Cynegilsing, Cynegils Ceolwulfing;
and Æðered Miercna cyning oferhergeada Centlond.
678. Her oðiewde cometa se steorra. and Wilfrið biscop wæs adrifen of his biscopdome from Ecgferðe cyninge. and Wilfrið biscop wæs adrifen of his biscopdome from Ecgferðe cyninge.
679. Her Ælfwine wæs ofslægen, and Sancte Æðelðryð forðferde.
680. Her gesæt Đeodorius ærcebiscop senoð on Hæðfelda, forðon he wolde ðone Cristes geleafan geryhtan;
and ðy ylcan geare forðferde Hild abbodesse on Streonesheale.
682. On ðissum geare Centwine gefliemde Bretwealas oð sæ.
685. Her Ceadwalla ongan æfter rice winnan;
Se Ceadwalla was Coenbryhting. Coenbryht Cading, Cadda Cuðaing, Cuða Ceawlining, Ceawlin Cynricing, Cynric Cerdicing;
and Mul was Ceadwallan broður, and ðone mon eft on Cent forbærnde;
and ðy ilcan geare Ecgferð cyning mon ofslog;
a Se Ecgferð was Osweoing, Osweo Æðelferðing, Æðelferð Æðelricing, Æðelric Iding, Ida Eopping;
and Hloðhere ðy ilcan geare forðferde.
686. Her Ceadwalla and Mul Cent and Wieht forhergedon.
687. Her Mul wearð on Cent forbærned, and oðre xii men mid him,
and ðy geare Ceadwalla eft Cent forhergeada.
688. Her Ine feng to Wesseaxna rice, and he getimbrade ðæt menster æt Glæstingabyrig. and heold xxxvii wintra.
and ðy ilcan geare Ceadwalla for to Rome, and fulwihte onfeng from ðam papan, and se papa hine heht Petrus. and ymb vii niht he forðferde.
Đonne was se Ine Cenreding, Cenred Ceolwalding,
Ceolwald was Cynegilses broður, and ða wæron Cuðwines suna Ceaulininges, Ceaulin Cynricing, Cynric Cerdicing.
690. Her Đeodorius ærcebiscop forðferde, and feng Beorhtwald to ðam biscopdome.
Ær wærun Romanisce biscepas, siððan wærun Englisce.
694. Her Cantware geðingodan wið Ine, and him gesaldon xxx m. forðon ðe hie ær Mul forbærndon;
and Wihtred feng to Cantwara rice, and heold xxxiii wintra;
Se Wihtred was Ecgbryhting, Ecgbryht Arcenbryhting, Erconbryht Eadbalding, Eadbald Æðelbryhting.
703. Her Hedde biscep forðferde, and he heold ðone biscopdom xxvii wintra on Wintaceastre.
704. Her Æðelred Pending Miercna cyning onfeng munuchade, and ðæt rice heold xxviiii wintra.
ða feng Coenred to.
705. Her Aldferð Norðanhymbra cyning forðferde and Seaxuulf biscep.
709. Her Aldhelm biscep forðferde,
se wæs be westan wuda biscep,
and wæs todæled in foreweardum Danieles dagum in tua biscepscira West Seaxna lond, and ær hit wæs an.
oðer heold Daniel, oðer Aldhelm;
Æfter Aldhelme feng Forðhere to;
and Ceolred feng to Miercna rice,
and Coenred for to Rome and Offa mid him.
710. Her Beorhtfrið ealdormon feaht wið Peohtas, and Ine and Nun his mæg gefuhton wið Gerente Walacyninge.
714. Her forðferde Guðlac se halga.
715. Her Ine and Ceolred fuhton æt Woddes beorge.
716. Her Osred Norðanhymbra cyning wearð ofslægen, and se hæfde vii winter rice æfter Aldferðe;
ða feng Coenred to rice, and heold ii gear;
ða Osric and heold xi gear;
and on ðam ilcan geare Ceolred Miercna cyning forðferde, and his lic resteð on Licetfelda, and Æðelrædes Pendinges on Bearddan igge;
and ða feng Æðelbald to rice on Mercium, and heold xli wintra Æðelbald wæs Alweoing, Alweo Eawing, Eawa Pybing, ðæs cyn is beforan awriten;
and Ecgbryht se arwierða wer on Hii ðam ealonde ða munecas on ryht gecierde. ðæt hie Eastron onryht heoldon, and ða ciriclecan scare.
718. Her Ingild forðferde Ines broður,
 and hiera swostur wærun Cuenburg and Cuðburh,
 and sio Cuðburg ðæt liif æt Winburnan arærde,
and hio wæs forgifen Norðanhymbra cyninge Aldferðe, and hie be him lifgendum hie gedældun.
721. Her Daniel ferde to Rome;
and ðy ilcan geare Ine ofslog Cynewulf.
722. Her Æðelburg cuen towearp Tantun ðe Ine ær timbrede;
and Aldbryht wræccea gewat on Suðrige and on Suð Seaxe;
and Ine gefeaht wið Suð Seaxum.
725. Her Wihtred Cantwara cyning forðferde. ðæs cyn is beforan.
and Eadberht feng to Centrice.
and Ine feaht wið Suð Seaxan, and ðær ofslog Aldbryht.
728. Her Ine ferde to Rome. and ðær his feorh gesealde and feng Æðelheard to Wesseaxna rice and heold xiiii gear.
and ðy geare gefuhton Æðelheard and Oswald se æðeling;
and se Oswald was Æðelbalding, Æðelbald Cynebalding, Cynebald Cuðwining, Cuðwine Ceaulining.
729. Her cometa se steorra hiene oðiewde, and Sanctus Ecgbryht forðferde;
730. Her Oswald se æðeling forðferde.
731. Her was ofslægen Osric Norðanhymbra cyning, and feng Ceoluulf to ðam rice, and heold viii gear.
and se Ceolwulf wæs Cuðaing, Cuða Cuðwining, Cuðwine Leodwalding. Leodwald Ecgwalding, Ecgwald Aldhelming, Aldhelm Ocging, Ocga Iding, Ida Eopping;
and Beorhtwald ærcebiscep gefor;
and ðy ilcan geare Tatwine wæs gehalgod to ærcebiscep.
733. Her Æðelbald geeode Sumurtun; and sunne aðiestrode.
734. Her wæs se mona swelce he wære mid blode begoten;
and ferdon forð Tatwine and Bieda.
736. Her Noðhelm ærcebiscep onfeng pallium from Romana biscep.
737. Her Forðhere biscep and Friðogið cuen ferdun to Rome.
738. Her Eadbryht Eating, Eata Leodwalding, feng to Norðanhymbra rice. and heold xxi wintra.
and his broðor wæs Ecgbryht Eating ærcebiscep,
and hie restað begen on Eoforwicceastre on anum portice.
741. Her Æðelheard cyning forðferde, and feng Cuðræd to Wesseaxna rice, and heold xvi wintra, and heardlice gewon wið Æðelbald cyning;
and Cuðbryht wæs to ærcebiscep gehalgod, and Dun biscep to Hrofesceastre.
743. Her Æðelbald and Cuðræd fuhton wið Walas.
744. Her Danihel gesæt on Wintanceastre, and Hunferð feng to biscepdome.
745. Her Danihel forðferde,
ða was xliii wintra agan siððan he onfeng biscepdome.
746. Her mon slog Selred cyning.
748. Her wæs ofslægen Cynric Wesseaxna æðeling, and Eadbryht Cantwara cyning forðferde. and Æthelbyrht Wihtredes sunu cinges feng to ðam rice.
750. Her Cuðred cyning gefeaht uuið Æðelhun ðone ofermedan aldormonn.
752. Her Cuðred gefeaht ðy xii geare his rices æt Beorgfeorda wið Æðelbald.
753. Her Cuðred feaht wið Walas.
754. Her Cuðred forðferde, and Cyneheard onfeng biscepdome æfter Hunferðe on Wintanceastre;
and Cantwara burg forbærn ðy geare, and Sigebryht feng to Wesseaxna rice, and heold an gear.
755. Her Cynewulf benam Sigebryht his rices and West Seaxna wiotan for unryhtum dædum, buton Hamtunscire;
and he hæfde ða oð he ofslog ðone aldormon ðe him lengest wunode;
and hie cuædon ðæt tæt ilce hiera geferum geboden wære, ðe ær mid ðam cyninge wærun;
ða cuædon hie ðæt hie hie ðæs ne onmunden ðon ma ðe eowre geferan ðe mid ðam cyninge ofslægene wærun.
and hie ða ymb ða gatu feohtende wæron oððæt hie ðærinne fulgon, and ðone æðeling ofslogon, and ða men ðe him mid wærun alle butan anum, se wæs ðæs aldormonnes godsunu,
and he his feorh generede and ðeah he wæs oft gewundad.
and se Cynewulf ricsode xxxi wintra. and his lic lið æt Wintanceastre, and ðæs æðelinges æt Ascanmynster,
and hiera ryhtfæderencyn gæð to Cerdice;
and ðy ilcan geare mon ofslog Æðelbald Miercna cyning on Seccandune, and his lic lið on Hreopadune;
and Beornræd feng to rice, and lytle hwile heold and ungefealice;
and ðy ilcan geare Offa feng to rice, and heold xxxviiii wintra.
and his sunu Egfer heold xli daga and c daga.
Se Offa wæs Đincgferðing, Đincgferð Eanwulfing, Eanwulf Osmoding, Osmod Eawing, Eawa Pybing, Pybba Creoding, Creoda Cynewalding, Cynewald Cnebing, Cnebba Iceling, Icel Eomæring, Eomær Angelðowing, Angelðeow Offing, Offa Wærmunding, Wærmund Wyhtlæging, Wihtlæg Wodening.
and hiene ða Cynewulf on Andred adræfde, and he ðær wunade oð ðæt hiene an swan ofstang æt Pryfetes flodan;
and he wræc ðone aldor mon Cumbran;
and se Cynewulf oft miclum gefeohtum feaht uuið Bretwalum;
and ymb xxxi wintra ðæs ðe he rice hæfde, he wolde adræfan anne æðeling se was Cyneheard haten,
and se Cyneheard wæs ðæs Sigebryhtes broður;
and ða geascode he ðone cyning lytle werode on wifcyððe on Merantune, and hine ðær berad, and ðone bur utan beeode ær hine ða men onfunden ðe mid ðam kyninge wærun;
and ða ongeat se cyning ðæt, and he on ða duru eode, and ða unheanlice hine werede, oð he on ðone æðeling locude, and ða utræsde on hine, and hine miclum gewundode.
and hie alle on ðone Cyning wærun feohtende oð ðæt hie hine ofslægenne hæfdon;
and ða on ðæs wifes gebærum onfundon ðæs cyninges ðegnas ða unstilnesse, and ða ðider urnon swa hwelc swa ðonne gearo wearð and radost;
and hiera se æðeling gehwelcum feoh and feorh gebead, and hiera nænig hit geðicgean nolde.
Ac hie simle feohtende wæran oð hie alle lægon butan anum Bryttiscum gisle,
and se swiðe gewundad wæs.
Đa on morgenne gehierdun ðæt ðæs cyninges ðegnas ðe him beæftan wærun ðæt se cyning ofslægen wæs, ða ridon hie ðider, and his aldormon Osric, and Wiferð his ðegn, and ða men ðe he beæftan him læfde ær, and ðone æðeling on ðære byrig metton ðær se cyning ofslægen læg, and ða gatu him to belocen hæfdon and ða ðær to eodon;
and ða gebead he him hiera agenne dom feos and londes gif hie him ðæs rices uðon, and him cyðdon ðæt hiera mægas him mid wæron ða ðe him from noldon;
and ða cuædon hie ðæt him nænig mæg leofra nære ðonne hiera hlaford, and hie næfre his banan folgian noldon,
and ða budon hie hiera mægum ðæt hie gesunde from eodon;
758. Her Cuðbryht arcebiscep forðferde.
759. Her Bregowine wæs to ercebiscep gehadod to Sancte Michaeles tide.
760. Her Æðelbryht Cantwara cyning forðferde.
se was Wihtredes sunu cinges.
761. Her wæs se mycla winter.
763. Her Ianbryht wæs gehadod to ærcebiscep on ðone feowertegan dæg ofer midne winter.
764. Her Iaenbryht ærcebiscep onfeng pallium.
768. Her forðferde Eadberht Eating cing.
772. Her Milred biscep forðferde.
773. Her oðiewde read Cristes mæl on hefenum æfter sunnan setlgonge;
and ðy geare gefuhton Mierce and Cantware æt Ottanforda;
and wunderleca nædran wæron gesewene on Suð Seaxna londe.
777. Her Cynewulf and Offa gefuhton ymb Benesingtun and Offa nam ðone tuun.
780. Her Ald Seaxe and Francan gefuhtun.
784. Her Cyneheard ofslog Cynewulf cyning, and he ðær wearð ofslægen,
and ða onfeng Beorhtric Wesseaxna rices, and he ricsode xvi gear, and his lic lið æt Werham, and his ryhtfædrencyn gæð to Cerdice.
To ðysan timan rixode Ealhmund cing innon Cent.
785. Her wæs geflitfullic senoð æt Cealchyðe, and Iaenbryht ærcebiscep forlet sumne dæl his biscepdomes, and from Offan kyninge Hygebryht wæs gecoren, and Ecgferð to cyninge gehalgod.
787. Her nom Beorhtric cyning Offan dohtor Eadburge;
and on his dagum cuomon ærest iii scipu,
and ða se gerefa ðærto rad, and hie wolde drifan to ðæs cyninges tune ðy he nyste hwæt hie wæron;
and hiene mon ofslog; Đæt wæron ða ærestan scipu Deniscra monna ðe Angelcynnes lond gesohton.
Đæt wæron ða ærestan scipu Deniscra monna ðe Angelcynnes lond gesohton.
Ðis syndon ða domas, ðe Æðelbirht cyning asette on Agustinus dæge.
Godes feoh and ciricean XIIgylde. Biscopes feoh XIgylde. Preostes feoh IXgylde. Diacones feoh VIgylde. Cleroces feoh IIIgylde. Ciricfrið IIgylde. Mæthlfrið IIgylde.
Gif cyning his leode to him gehateð, and heom mon ðær yfel gedo, IIbote and cyninge L scillinga.
Gif cyning æt mannes ham drincæð, and ðær man lyswæs hwæt gedo, twibote gebete.
Gif frigman cyninge stele, IXgylde forgylde.
Gif in cyninges tune man mannan ofslea, L scillinga gebete.
Gif man frigne mannan ofsleahð, cyninge L scillinga to drihtinbeage.
Gif cyninges ambihtsmið oððe laadrincmannan ofslehð, meduman leodgelde forgelde.
Cyninges mundbyrd: L scillinga.
Gif frigman freum stelð, III gebete, and cyning age ðæt wite and ealle ða æhtan.
Gif man wið cyninges mægdenman geligeð, L scillinga gebete.
Gif hio grindende ðeowa sio, XXV scillinga gebete.
Cyninges fedesl XX scillinga forgelde.
Gif on eorles tune man mannan ofslæhð, XII scillinga gebete.
Gif wið eorles birele man geligeð, XII scillinga gebete.
Ceorles mundbyrd: VI scillingas.
Gif wið ceorles birelan man geligeð, VI scillingum gebete; aet ðære oðere ðeowan L scætta; aet ðare ðriddan XXX scætta.
Gif man in mannes tun ærest geirneð, VI scillingum gebete;
se ðe æfter irneð: III scillingas, siððan gehwylc scilling
Gif man mannan wępnum bebyreð, ðær ceas weorð, and man nænig yfel ne gedeð, VI scillingum gebete
Gif wegreaf sy gedon, VI scillingum gebete.
Gif man ðone man ofslæhð, XX scillingum gebete.
Gif man mannan ofslæhð, medume leodgeld C scillinga gebete.
Gif man mannan ofslæhð, æt openum græfe XX scillinga forgelde and in XL nihta ealne leod forgelde.
Gif bana of lande gewiteð, ða magas healfne leod forgelden.
Gif man frigne man gebindeð, XX scillinga gebete.
Gif man ceorlæs hlafætan ofslæhð, VI scillingum gebete.
Gif læt ofslæhð, ðone selestan LXXX scillingum forgelde;
gif ðane oðerne ofslæhð, LX scillingum forgelde;
ðane ðriddan XL scilling forgelden.
Gif friman edorbrecðe gedeð, VI scillingum gebete.
Gif man inne feoh genimeð, se man IIIgelde gebete.
Gif friman edor gegangeð, IIII scillingum gebete.
Gif man mannan ofslea, agene scætte and unfacne feo gehwilce gelde.
Gif friman wið fries mannes wif geligeð, his wergelde abicge and oðer wif his agenum scætte begete and ðæm oðrum æt ðam gebrenge.
Gif man rihthamscyld ðurhstinð, mid weorðe forgelde.
Gif feaxfang geweorð, L sceatta to bote.
Gif banes blice weorðeð, III scillingum gebete
Gif banes bite weorð, IIII scillingum gebete.
Gif sio uterre hion gebrocen weorðeð, X scillingum gebete.
Gif butu sien, XX scillingum gebete.
Gif eaxle gelæmed weorðeð, XXX scillinga gebete.
Gif oðer eare nowiht gehereð, XXV scillinga gebete.
Gif eare of weorð aslagen, XII scillinga gebete.
Gif eare ðirel weorðeð, III scillinga gebete.
Gif eare sceard weorðeð, VI scillinga gebete.
Gif eage of weorð, L scillinga gebete.
Gif muð oððe eage woh weorðeð, XII scillinga gebete.
Gif nasu ðyrel weorð, VIIII scillingum gebete.
Gif hit sio an hleore, III scillinga gebete.
Gif butu ðyrele sien, VI scillinga gebete.
Gif nasu ælcor sceard weorð, gehwylc VI scillinga gebete.
Gif ðirel weorð, VI scillinga gebete.
Se ðe cinban forslæhð, mid XX scillingum forgelde.
Æt ðam feower toðum fyrestum, æt gehwylcum VI scillingas;
se toð se ðanne bistandeð: IIII scillingas;
se ðe ðonne bi ðam standeð: III scillingas;
ond ðonne siððan gehwylc: scilling.
Gif spræc awyrd weorð, XII scillingas.
Gif widobane gebroced weorðeð, VI scillinga gebete.
Se ðe earm ðurhstinð, VI scillingum gebete.
Gif earm forbrocen weorð, VI scillinga gebete.
Gif ðuman ofaslæhð, XX scillingas.
Gif ðuman nægl of weorðeð, III scillinga gebete
Gif man scytefinger ofslæhð, VIIII scillinga gebete.
Gif man middelfinger ofaslæhð IIII scillinga gebete.
Gif man goldfinger ofaslæhð, VI scillingum gebete
Gif man ðone lytlan finger ofslæhð, XI scillinga gebete.
Æt ðam neglum gehwylcum scilling.
Æt ðam lærestan wlitewamme III scillingas ond æt ðam maran VI scillinga.
Gif man oðerne mid fyste in naso slæhð, III scillingas.
Gif dynt sie, scilling.
Gif he heahre handa dyntes onfehð, scillingum forgelde.
Gif dynt sweart sie buton wædum, XXX scætta gebete.
Gif hit sie binnan wædum, gehwylc XX scætta gebete.
Gif hrifwund weorðeð, XII scillinga gebete.
Gif he ðurhðirel weorðeð, XX scillinga gebete.
Gif man gegemed weorðeð, XXX scillinga gebete.
Gif man cearwund sie, XXX scillinga gebete.
Gif man gekyndelice lim awyrdeð, ðrym leudgeldum hine man forgelde.
Gif he ðurhstinð, VI scillinga gebete.
Gif man inbestinð, VI scillinga gebete.
Gif ðeoh gebrocen weorðeð, XII scillingum gebete.
Gif he healt weorð, ðær motan freond seman.
Gif rib forbrocen weorð, III scillinga gebete.
Gif man ðeoh ðurhstingð, stice gehwilce VI scillingas
Gyfe ofer ynce scilling, æt twam yncum twegen, ofer ðry III scillingas.
Gif wælt wund weorðeð, III scillingas gebete.
Gif fot of weorðeð, L scillingum forgelden.
Gif seo micle ta of weorðeð, X scillinga forgelden.
Æt ðam oðrum taum gehwilcum healf gelde, ealswa æt ðam fingrum ys cwiden.
Gif ðare mycclan taan nægl of weorðeð, XXX scætta to bote.
Æt ðam oðrum gehwilcum X scættas gebete
Gif friwif locbore leswæs hwæt gedeð, XXX scillinga gebete.
Mægðbot sy swa friges mannes.
Mund ðare betstan widuwan eorlcundre L scillinga gebete.
Ðare oðre XX scillingas, ðare ðriddan XII scillingas, ðare feorðan VI scillingas.
Gif man widuwan unagne genimeð, II gelde seo mund sy.
Gif mon mægð gebigeð, ceapi geceapod sy, gif hit unfacne is.
Gif hit ðonne facne is, ef ðær æt ham gebrenge, and him man his scæt agefe.
Gif hio cwic bearn gebyreð, healfne scæt age, gif ceorl ær swylteð.
Gif mid bearnum bugan wille, healfne scæt age.
Gif ceorl agan wile: swa an bearn.
Gif hio bearn ne gebyreð, fæderingmagas fioh agan and morgengyfe.
Gif man mægðmon nede genimeð: ðam agende L scillinga and eft æt ðam agende sinne willan ætgebicge.
Gif hio oðrum mæn in sceat bewyddod sy, XX scillinga gebete.
Gif gængang geweorðeð, XXXV scillingas and cyninge XV scillingas.
Gif man mid esnes cwynan geligeð be cwicum ceorle, II gebete.
Gif esne oðerne ofslea unsynnigne, ealne weorðe forgelde.
Gif esnes eage and foot of weorðeð aslagen, ealne weorðe hine forgelde
Gif man mannes esne gebindeð, VI scillingas gebete.
Ðeowæs wegreaf se III scillingas.
Gif ðeo steleð, II gelde gebete.
Ðis syndon ða domas ðe Hloðhære and Eadric, Cantwara cyningas, asetton.
Hloðhære and Eadric Cantwara cyningas ecton ða æ, ða ðe heora aldoras ær geworhton, ðyssum domum ðe hyr efter sægeð.
Gif mannes esne eorlcundne mannan ofslæhð, ðane ðe sio ðreom hundum scillinga gylde, se agend ðone banan agefe and do ðær ðrio manwyrð to.
Gif se bane oðbyrste, feorðe manwyrð he togedo and hine gecænne mid godum æwdum, ðæt he ðane banan begeten ne mihte.
Gif mannes esne frigne mannan ofslæhð, ðane ðe sie hund scillinga gelde, se agend ðone banan agefe and oðer manwyrð ðær to.
Gif bana oðbyrste, twam manwyrðum hine man forgelde and hine gecænne mid godum æwdum, ðæt he ðane banan begeten ne mihte.
Gif frigman mannan forstele, gif he eft cuma stermelda, secge an andweardne;
gecænne hine, gif he mæge:
hæbbe ðare freora rim æwdamanna and ænne mid in aðe, æghwilc man æt ðam tune ðe he tohyre;
gif he ðæt ne mæge, gelde swa he gono hage.
Gif ceorl acwyle be libbendum wife and bearne, riht is ðæt hit, ðæt bearn, medder folgige, and him mon an his fæderingmagum wilsumne berigean gefelle his feoh to healdenne, oð ðæt he X wintra sie.
Gif man oðrum mæn feoh forstele, and se agend hit eft ætfo, geteme to cynges sele, gif he mæge, and ðone ætgebrenge ðe him sealde;
gif he ðæt ne mæge, læte an, and fo se agend to.
Gif man oðerne sace tihte and he ðane mannan mote an medle oððe an ðinge, symble se man ðam oðrum byrigean geselle and ðam riht awyrce ðe to hiom Cantwara deman gescrifen.
Gif he ðonne byrigan forwærne, XII scillingas agylde ðam cyninge, and sio se sacy swa open swa hio ær wes.
Gif man oðerne tihte, siððan he him byrigan gesealdne hæbbe, and ðonne ymb III niht gesecæn hiom sæmend (buton ðam ufor leofre sio ðe ða tihtlan age);
siððan sio sace gesemed sio, an seofan nihtum se man ðam oðrum riht gedo, gecwime an feo oððe an aðe, swa hwæder swa him leofre sio.
 Gif he ðonne ðæt nille, gelde ðonne C buton aðe, siððan ane neaht ofer ðæt gesem hie.
Gif man mannan an oðres flette manswara hateð oððe hine mid bismærwordum scandlice grete, scilling agelde ðam ðe ðæt flet age, and VI scillinga ðam ðe he ðæt word togecwæde, and cyninge XII scillinga forgelde.
Gif man oðrum steop asette ðær mæn drincen, buton scylde, an eald riht scilling agelde ðam ðe ðæt flet age, and VI scillinga ðam ðe man ðone steap aset, and cynge XII scillinga.
Gif man wæpn abregde ðær mæn drincen and ðær man nan yfel ne deð, scilling ðan ðe ðæt flet age, and cyninge XII scillinga.
Gif ðæt flet geblodgad wyrðe, forgylde ðem mæn his mundbyrd and cyninge L scillinga.
Gif man cuman feormæð III niht an his agenum hame(cepeman oððe oðerne ðe sio ofer mearce cuman) and hine ðonne his mete fede, and he ðonne ænigum mæn yfel gedo, se man ðane oðerne æt rihte gebrenge oððe riht forewyrce.
Gif Cantwara ænig in Lundenwic feoh gebycge, hæbbe him ðonne twegen oððe ðreo unfacne ceorlas to gewitnesse oððe cyninges wicgerefan.
Gif he ðæt ne mæge, gekyðe ðanne in wiofode mid his gewitena anum oððe mid cyninges wicgerefan, ðæt he ðæt feoh undeornunga his cuðan ceape in wic gebohte;
and him man ðanne his weorð agefe.
Gif hit man eft æt ðam mæn in Cænt ætfo, ðonne tæme he to wic to cyngæs sele to ðam mæn ðe him sealde, gif he ðane wite and æt ðam teame gebrengen mæge.
Gif he ðanne ðæt ne mæge gecyðan mid rihtre canne, læte ðanne an, and se agend tofo.
Ðis synd Wihtrædes domas Cantwara cyninges.
Ðam mildestan cyninge Cantwara Wihtræde rixigendum ðe fiftan wintra his rices, ðy niguðan gebanne, sextan dæge Rugernes, in ðære stowe ðy hatte Berghamstyde, ðær wæs gesamnad eadigra geheahtendlic ymcyme:
ðær wæs Birhtwald, Bretone heahbiscop, and se ær næmda cyning;
eac ðan Hrofesceastre bisceop (se ilca Gybmund wæs haten) andward wæs;
and cwæð ælc had ciricean ðære mægðe anmodlice mid ðy hersuman folcy.
Ðær ða eadigan fundon mid ealra gemedum ðas domas and Cantwara rihtum ðeawum æcton, swa hit hyr efter segeð and cwyð:
Cirice an freolsdome gafola;
and man for cyning gebidde, and hine buton neadhæse heora willum weorðigen.
Ciricean mundbyrd sie L scillinga swa cinges.
Unrihthæmde mæn to rihtum life mid synna hreowe tofon oððe of ciricean genaman ascadene sien.
Æltheodige mæn, gif hio hiora hæmed rihtan nyllað, of lande mid hiora æhtum and mid synnum gewiten;
swæse mæn in leodum ciriclicæs gemanan ungestrodyne ðoligen
Gif ðæs geweorðe gesiðcundne mannan ofer ðis gemot, ðæt he unrihthæmed genime ofer cyngæs bebod and biscopes and boca dom, se ðæt gebete his dryhtne C scillinga an ald reht.
Gif hit ceorlisc man sie, gebete L scillinga; and gehwæder ðæt hæmed mid hreowe forlæte.
Gif priost læfe unrihthæmed oððe fulwihðe untrumes forsitte oððe to ðon druncen sie, ðæt he ne mæge, sio he stille his ðegnungæ oð biscopes dom.
Gif bescoren man steorleas gange him an gestliðnesse, gefe him man ænes;
and ðæt ne geweorðe buton he leafnesse habbe, ðæt hine man læng feormige.
Gif man his mæn an wiofode freols gefe, se sie folcfry;
freolsgefa age his erfe ænde wergeld and munde ðare hina, sie ofer mearce ðær he wille.
Gif esne ofer dryhtnes hæse ðeowweorc wyrce an sunnan æfen efter hire setlgange oð monan æfenes setlgang, LXXX scillinga se dryhtne gebete.
Gif esne deð his rade ðæs dæges, VI se wið dryhten gebete oððe sine hyd;
gif friman ðonne an ðane forbodenan timan, sio he healsfange scyldig;
and se man se ðæt arasie, he age healf ðæt wite and ðæt weorc.
Gif ceorl buton wifes wisdome deoflum gelde, he sie ealra his æhtan scyldig and healsfange.
Gif butwu deoflum geldað, sion hio healsfange scyldigo and ealra æhtan.
Gif ðeuw deoflum geldað, VI scillinga gebete oððe his hyd.
Gif mon his heowum in fæsten flæsc gefe, frigne ge ðeowne halsfange alyse.
Gif ðeow ete his sylfes ræde, VI scillinga oððe his hyd.
Biscopes word and cyninges sie unlægne buton aðe.
Mynstres aldor hine cænne in preostes canne.
Preost hine clænsie sylfæs soðe in his halgum hrægle ætforan wiofode ðus cweðende: “Ueritatem dico in Christo, non metior”.
Swylce diacon hine clænsie.
Cliroc feowra sum hine clænsie his heafodgemacene and ane his hand on wiofode;
oðre ætstanden, að abycgan.
Gest hine clænsie sylfes aðe on wiofode;
swylce cyninges ðeng;
ceorlisc man hine feowra sum his heafodgemacene on weofode; and ðissa ealra að sie unlegnæ;
Ðanne is cirican canne riht:
Gif man biscopes esne tihte oððe cyninges, cænne hine an gerefan hand,
oððe hine gerefa clensie, oððe selle to swinganne.
Gif man Gedes ðeuwne esne in heora gemange tihte, his dryhten hine his ane aðe geclænsie, gif he huslgenga sie;
gif he huslgenga nis, hæbbe him in aðe oðirne æwdan godne oððe gelde oððe selle to swinganne.
Gif folces mannes esne tihte cirican mannes esne, oððe cirican mannes esne tihte folces mannes esne, his dryhten hine ane his aðe geclensige.
Gif man leud ofslea an ðeofðe, licge buton wyrgelde.
Gif man frigne man æt hæbbendre handa gefo, ðanne wealde se cyning ðreora anes:
oððe hine man cwelle oððe ofer sæ selle oððe hine his wergelde alese.
Se ðe hine gefo and gegange, healfne hine age;
gif hine man cwelle, geselle heom man LXX scillinga.
Gif ðeuw stele and hi man alese: LXX scillinga, swa hweder swa cyning wille;
gif hine man acwelle, ðam agende hi man healfne agelde.
Gif feorrancumen man oððe fræmde buton wege gange and he ðonne nawðer ne hryme ne he horn ne blawe, for ðeof he bið to profianne: oððe to sleanne oððe to alysenne.
Ðis is ðæt frið, ðæt Ælfred cyninc and Gyðrum cyning and ealles Angelcynnes witan and eal seo ðeod ðe on Eastænglum beoð ealle gecweden habbað and mid aðum gefeostnod for hy sylfe and for heora gingran, ge for geborene ge for ungeborene, ðe Godes miltse recce oððe ure.
Ærest ymb ure landgemæra:
up on Temese, and ðonne up on Ligan, and andlang Ligan oð hire æwylm, ðonne on gerihte to Bedanforda, ðonne up on Usan oð Wætlingastræt.
Ðæt is ðonne, gif man ofslægen weorðe, ealle we lætað efendyrne Engliscne and Deniscne, to VIII healfmearcum asodenes goldes, buton ðam ceorle ðe on gafollande sit and heora liesengum,
ða syndan eac efendyre: ægðer to CC scillinga
And gif man cyninges ðegn beteo manslihtes, gif he hine ladian dyrre, do he ðæt mid XII cininges ðegnum;
gif ma ðone man betyhð, ðe bið læssa maga ðone se cyninges ðegn, ladige he hine mid XI his gelicena -and mid anum cyninges ðægne and swa ægehwilcre spræce ðe mare sy ðone IIII mancussas-.
and gyf he ne dyrre, gylde hit ðrygylde, swa hit man gewyrðe.
And ðæt ælc man wite his getyman be mannum and be horsum and be oxum.
And ealle we cwædon on ða dæge ðe mon ða aðas swor, ðæt ne ðeowe ne freo ne moton in ðone here faran butan leafe, ne heora nan ðe ma to us.
Gif ðonne gebyrige, ðæt for neode heora hwylc wið ure bige habban wille oððe we wið heora mid yrfe and mid æhtum, ðæt is to ðafianne on ða wisan, ðæt man gislas sylle friðe to wedde and to swutulunge, ðæt man wite, ðæt man clæne bæc hæbbe.
Ðis syndon ða domas ðe Ælfred cyncg and Guðrum cyncg gecuron.
And ðis is seo gerædnis eac, ðe ælfred cyng and Guðrum cyng and eft Eadward cyng and Guðrum cyng gecuran and gecwædon, ða ða Engle and Dene to friðe and to freondscipe fullice fengon;
and ða witan eac, ðe syððan wæron, oft and unseldan ðæt seolfe geniwodon and mid gode gehihtan.
Ðis ærest, ðæt hig gecwædon, ðæt hi ænne God lufian woldon and ælcne hæðendom georne aworpen
And hig gesetton woruldlice steora eac, for ðam ðingum ðe hig wistan, ðæt hig elles ne mihton manegum gesteoran, ne fela manna nolde to godcundre bote elles gebugan, swa hy sceolde;
and ða woruldbote hig gesetton gemæne Criste and cynge, swa hwar swa man nolde godcunde bote gebugan mid rihte to bisceopa dihte.
And ðæt is ðonon ærest,
ðæt hig gecwædon, ðæt cyricgrið binnan wagum and cyninges handgrið stande efne unwemme.
And gif hwa Cristendom wyrde oððe hæðendom weorðige wordes oððe weorces, gylde swa wer swa wite swa lahslitte, be ðam ðe syo dæde sy.
And gyf gehadod man gestalie oððe gefeohte oððe forswerige oððe forlicge, gebete ðæt be ðam ðe seo dæde sy, swa be were swa be wite swa be lahslitte, and for Gode huru bete, swa canon tæce, and ðæs borh finde oððe carcern gebuge.
And gif mæssepreost folc miswyssige æt freolse oððe æt fæstene, gylde XXX scillinga mid Englum and mid Denum ðreo healfmare.
Gif preost to rihtandagan crisman ne fecce, oððe fulluhtes forwyrne ðam ðe ðæs ðearf sy, gylde wite mid Englum and mid Denum lahslit, ðæt is twelf oran.
And æt syblegerum ða witan geræddan, ðæt cyng ah ðone uferan and bisceop ðone nyðeran, butan hit man gebete for Gode and for worulde, be ðam ðe seo dæde sy, swa bisceop getæce.
Gif twegen gebroðra oððe twegen genyhe magas wið an wif forlicgan, beten swyðe georne, swa swa man geðafige, swa be wite swa be lahslitte, be ðam ðe seo dæde sy.
Gif gehadod man hine forwyrce mid deaðscylde, gewilde hine man and healde to bisceopes dome.
And gif deaðscyldig man scriftspræce gyrne, ne him man næfre ne wyrne.
And ealle Godes gerihto forðige man georne be Godes mildse and be ðam witan ðe witan toledan.
Gif hwa teoðunge forhealde, gylde lahslit mid Denum, wite mid Englum.
Gif hwa Romfeoh forhealde, gylde lahslit mid Denum, wite mid Englum.
Gif hwa leohtgesceot ne gelæste, gylde lahslit mid Denum, wite mid Englum
Gif hwa sulhælmyssan ne sylle, gylde lahslit mid Denum, wite mid Englum
Gif hwa ænigra godcundra gerihto forwyrne, gylde lahslit mid Denum, wite mid Englum.
And gif he wigie and man gewundie, beo his weres scyldig.
Gif he man to deaðe gefylle, beo he ðonne utlah, and his hente mid hearme ælc ðara ðe riht wille
And gif he gewyrce, ðæt hine man afylle, ðurh ðæt hine man gean Godes ryht oððe ðæs cynges geonbyrde, gif man ðæt gesoðige, licge ægylde.
Sunnandæges cypinge gif hwa agynne, ðolie ðæs ceapes and twelf orena mid Denum and XXX scillinga mid Englum
Gif frigman freolsdæge wyrce, ðolie his freotes oððe gylde wite, lahslite.
Ðeowman ðolie his hyde oððe hydgyldes
Gif hlaford his ðeowan freolsdæge nyde to weorce, gylde lahslitte inne on Deone lage and wite mid Englum.
Gif frigman rihtfæsten abrece, gylde wite oððe lahslite.
Gif hit ðeowman gedo, ðolie his hyde oððe hydgyldes.
Ordel and aðas syndan tocwedene freolsdagum and rihtfæstendagum;
 and se ðe ðæt abrece, gylde lahslit mid Denum, wite mid Englum.
Gif man wealdan mage, ne dyde man næfre on Sunnandæges freolse ænigne forwyrhtne, ac wylde and healde, ðæt se freolsdæg agan sy.
Gif limlæweo lama, ðe forworht wære, weorðe forlæten, and he æfter ðam ðreo niht alibbe, siððan man mot hylpan be bisceopes leafe, se ðe wylle beorgan sare and saule.
Gif wiccan oððe wigleras, mansworan oððe morðwyrhtan oððe fule, afylede, æbære horcwenan ahwar on lande wurðan agytene, ðonne fyse hi man of earde and clænsie ða ðeode, oððe on earde forfare hy mid ealle, buton hig geswican and ðe deoppor gebetan.
Gif man gehadodne oððe ælðeodigne ðurh enig ðing forræde æt feo oððe æt feore, ðonne sceal him cyng beon oððan eorl ðær on lande and bisceop ðere ðeode for mæg and for mundboran, buton he elles oðerne hæbbe;
and bete man georne be ðam ðe seo dæde sy Christe and cyninge, swa hit gebyrige; oððe ða dæde wrece swiðe deope ðe cyning sy on ðeode.
Eadwerdes gerænesse.
Eadwerd cyning byt ðam gerefum eallum, ðæt ge deman swa rihte domas swa ge rihtoste cunnon, and hit on ðære dombec stande.
Ne wandiað for nanum ðingum folcriht to geregceanne;
and ðæt gehwilc spræce habbe andagan, hwænne heo gelæst sy, ðæt ge ðonne gereccan.
And ic wille, ðæt gehwilc man hæbbe his geteaman; and nan man ne ceapige butan porte, ac hæbbe ðæs portgerefan gewitnesse oððe oðera ungeligenra manna, ðe man gelyfan mæge.
And gif hwa butan porte ceapige, ðonne sy he cyninges oferhyrnesse scyldig;
and gange se team ðeah forð, oð ðæt man wite, hwær he oðstande.
Eac we cwædon: se ðe tyman scolde, ðæt he hæfde ungeligene gewitnesse ðæs ðæt he hit on riht tymde, oððe ðone að funde, ðe se gelyfan mihte ðe onsprece.
Swa we cwædon be ðære agnunge ðæt ylce, ðæt he gelædde ungeligene gewitnesse ðæs, oððe ðone að funde, gif he mæhte, ungecorenne, ðe se onspeca on gehealden wære.
Gif he ðonne ne mehte, ðonne namede him man VI men on ðam ylcan geburhscipe, ðe he on hamfæst wære, and begete ðara syxa ænne æt anum hryðere, oððe æt ðam orfe ðe ðæs weorð sy;
and syððan wexe be ðæs ceapes æhte, gif ðær ma to scyle
Eac we cwædon: gif enig yfelra manna wære ðe wolde oðres yrfe to borge settan for wiðertihtlan, ðæt he gecyðe ðonne mid aðe, ðæt he hit for nanum facne ne dyde, ac mid fulryhte butan brede and bigswice;
and se dyde ðonne swa ðer he dorste, ðe hit man ætfenge: swa he hit agnode swa he hit tymde.
Eac we cwædon, hwæs se wyrðe wære ðe oðrum ryhtes wyrnde aðor oððe on boclande oððe on folclande;
and ðæt he him geandagode of ðam folclande, hwonne he him riht worhte beforan ðam gerefan
Gif he ðonne nan riht næfde ne on boclande ne on folclande, ðæt se wære ðe rihtes wyrnde scyldig XXX scillinga wið ðone cyning, and æt oðrum cyrre eac swa, æt ðriddan cyrre cyninges oferhyrnesse, ðæt is CXX scillinga, buton he ær geswice.
Eac we cwædon be ðam mannum ðe mansworan wæran, gif ðæt geswutelod wære, oððe him að burste oððe ofercyðed wære, ðæt hy siððan aðwyrðe næran, ac ordales wyrðe.
Eadweard cyning myngode his wytan, ða hy æt Exanceastre wæron, ðæt hy smeadon ealle, hu heora frið betere beon mæhte, ðonne hit ær ðam wæs; forðam him ðuhte, ðæt hit mæctor gelæst wære, ðonne hit scolde, ðæt he ær beboden hæfde.
He agsode hy ða, hwa to ðære bote cyrran wolde and on ðære geferræddenne beon ðe he wære, and ðæt lufian ðæt he lufode, and ðæt ascunian ðæt he ascunode, ægðer ge on sæ ge on lande.
Ðæt is ðonne, ðæt nan man oðrum ryhtes ne wyrne.
Gif hit hwa do, bete swa hit beforan awriten is: æt forman cyrre XXX scillinga and æt oðran cyrre ealswa and æt ðriddan mid CXX scillingum ðam cyninge.
And gif hit se gerefa ne amanige mid rihte on ðara manna gewitnesse, ðe him to gewitnesse getealde syndon, ðonne bete mine oferhyrnesse mid CXX scillingum.
Gif hwa ðifðe betogen sy, ðonne niman hine on borh ða ðe hine hlaforde befæston, ðæt he hine ðæs getrywsige; oððe oðere frynd, gif he hæbbe, don ðæt sylfe.
Gif he nyte, hwa hine on borh nime, ðonne niman ða ðe hit togebyreð on his æhtan inborh.
Gif he naðor næbbe ne æhta ne oðerne borh, ðonne healde hine man to dome.
Eac ic wylle, ðæt ælc man hæbbe symle ða men gearowe on his lande, ðe læden ða men ðe heora agen secan willen,
and hy for nanum medsceattum ne werian, ne ful nawar friðian ne feormian willes ne gewealdes.
Gif hwa ðis oferhebbe and his að and his wæd brece, ðe eal ðeod geseald hæfð, bete swa domboc tæce.
Gif he ðonne nelle, ðolige ure ealra freonscipes and ealles ðæs ðe he age.
Gif hine hwa feormige syððan, bete swa seo domboc sæcge, and se scyle ðe flyman feormige, gif hit sy herinne;
gif hit sy east inne, gif hit sy norð inne, bete be ðam ðe ða friðgehwritu sæcgan.
Gif hwa ðurh stæltihtlan freot forwyrce and his hand on hand sylle, and hine his magas forlætan, and he nyte, hwa him forebete, ðonne sy he ðæs ðeowweorces wyrðe, ðe ðærto gebyrige; and oðfealle se wer ðam magum.
Ne underfo nan man oðres mannes man butan ðæs leafe ðe he ær fyligde, and hær he syl laðleas wið ælce hand.
 Gif hit hwa do, bete mine oferhyrnesse.
Ic wille, ðæt ælc gerefa hæbbe gemot a ymbe feower wucan; and gedon, ðæt ælc man sy folcrihtes wyrðe, and ðæt ælc spræc hæbbe ende and andagan, hwænne hit forðcume.
Gif hit hwa oferhebbe, bete swa we ær cwædon.
II. Æt ærestan we lærað, ðæt mæst ðearf is, ðæt æghwelc mon on his að and his wed wærlice healde.
Gif hwa to hwæðrum ðissa genied sie on woh, oððe to hlafordsearwe oððe to ængum unryhtum fultume, ðæt is ðonne ryhtre to aleoganne ðonne to gelæstanne.
Gif he ðonne ðæs weddige ðe him riht sie to gelæstanne and ðæt aleoge, selle mid eaðmedum his wæpn and his æhta his freondum to gehealdanne and beo feowertig nihta on carcerne on cyninges tune, ðrowige ðær swa biscep him scrife, and his mægas hine feden, gif he self mete næbbe.
Gif he mægas næbbe oððe ðone mete næbbe, fede cyninges gerefa hine.
Gif hine mon togenedan scyle, and he elles nylle, gif hine mon gebinde, ðolige his wæpna and his ierfes
Gif hine mon ofslea, licgge he orgilde.
Gif he ut oðfleo ær ðam fierste, and hine mon gefo, sie he feowertig nihta on carcerne, swa he ær sceolde.
Gif he losige, sie he afliemed and sie amænsumod of eallum Cristes ciricum.
Gif ðær ðonne oðer mennisc borg sie, bete ðone borgbryce swa him ryht wisie, and ðone wedbryce swa him his scrift scrife.
III. Gif hwa ðara mynsterhama hwelcne for hwelcere scylde gesece, ðe cyninges feorm to belimpe, oððe oðerne frione hiered ðe arwyrðe sie, age he ðreora nihta fierst him to gebeorganne, buton he ðingian wille.
Gif hine mon on ðam fierste geyflige mid slege oððe mid bende oððe ðurh wunde, bete ðara æghwelc mid ryhte ðeodscipe, ge mid were ge mid wite, and ðam hiwum hundtwelftig scillinga ciricfriðes to bote and næbbe his agne forfongen.
IIII. Gif hwa cyninges borg abrece, gebete ðone tyht swa him ryht wisie, and ðæs borges bryce mid V pundum mærra pæninga.
Ærcebiscepes borges bryce oððe his mundbyrd gebete mid ðrim pundum.
Oðres biscepes oððe ealdormonnes borges bryce oððe mundbyrd gebete mid twam pundum.
V. Gif hwa ymb cyninges feorh sierwe, ðurh hine oððe ðurh wreccena feormunge oððe his manna, sie he his feores scyldig and ealles ðæs ðe he age.
Gif he hine selfne triowan wille, do ðæt be cyninges wergelde.
Swa we eac settað be eallum hadum, ge ceorle ge eorle: se ðe ymb his hlafordes fiorh sierwe, sie he wið ðone his feores scyldig and ealles ðæs ðe he age, oððe be his hlafordes were hine getriowe
VI. Eac we settað æghwelcere cirican, ðe biscep gehalgode, ðis frið:
gif hie fahmon geierne oððe geærne, ðæt hine seofan nihtum nan mon ut ne teo.
 Gif hit ðonne hwa do, ðonne sie he scyldig cyninges mundbyrde and ðære cirican friðes mare, gif he ðær mare ofgefo, gif he for hungre libban mæge, buton he self utfeohte.
Gif hiwan hiora cirican maran ðearfe hæbben, healde hine mon on oðrum ærne, and ðæt næbbe ðon ma dura ðonne sio cirice.
Gewite ðære cirican ealdor, ðæt him mon on ðam fierste mete ne selle.
Gif he self his wæpno his gefan utræcan wille, gehealden hi hine XXX nihta and hie hine his mægum gebodien.
Eac cirican frið:
gif hwelc mon cirican gesece for ðara gylta hwylcum, ðara ðe ær geypped nære, and hine ðær on Godes naman geandette, sie hit healf forgifen.
Se ðe stalað on Sunnanniht oððe on Gehhol oððe on Eastron oððe on ðone halgan ðunresdæg on Gangdagas: ðara gehwelc we willað sie twybote, swa on Lenctenfæsten.
ðara gehwelc we willað sie twybote, swa on Lenctenfæsten.
VII. Gif hwa on cirican hwæt geðeofige, forgylde ðæt angylde, and ðæt wite swa to ðam angylde belimpan wille, and slea mon ða hond of ðe he hit mid gedyde.
Gif he ða hand lesan wille, and him mon ðæt geðafian wille, gelde swa to his were belimpe.
VIII. Gif hwa in cyninges healle gefeohte oððe his wæpn gebrede, and hine mon gefo, sie ðæt on cyninges dome, swa deað swa lif, swa he him forgifan wille.
Gif he losige, and hine mon eft gefo, forgielde he hine self a be his weregilde, and ðone gylt gebete, swa wer swa wite, swa he gewyrht age.
VIIII. Gif hwa nunnan of mynstere ut alæde butan kyninges lefnesse oððe biscepes, geselle hundtwelftig scillinga, healf cyninge, healf biscepe and ðære cirican hlaforde, ðe ðone munuc age.
Gif hio leng libbe ðonne se ðe hie utlædde, nage hio his ierfes owiht.
Gif hio bearn gestriene, næbbe ðæt ðæs ierfes ðon mare ðe seo modor.
Gif hire bearn mon ofslea, gielde cyninge ðara medrenmæga dæl;
fædrenmægum hiora dæl mon agife.
X. Gif mon wif mid bearne ofslea, ðonne ðæt bearn in hire sie, forgielde ðone wifman fullan gielde, and ðæt bearn be ðæs fædrencnosles were healfan gelde.
A sie ðæt wite LX scillinga, oð ðæt angylde arise to XXX scillinga;
siððan hit to ðam arise ðæt angylde, siððan sie ðæt wite CXX scillinga.
Geo wæs goldðeofe and stodðeofe and beoðeofe, and manig witu maran ðonne oðru;
nu sint eal gelic buton manðeofe: CXX scillinga.
XL. Gif mon hæme mid twelfhyndes monnes wife, hundtwelftig scillinga gebete ðam were;
XL. Gif mon hæme mid twelfhyndes monnes wife, hundtwelftig scillinga gebete ðam were; syxhyndum men hundteontig scillinga gebete;
cierliscum men feowertig scillinga gebete.
XII. Gif mon on cirliscre fæmnan breost gefo, mid V scillingum hire gebete.
Gif he hie oferweorpe and mid ne gehæme, mid X scillingum gebete
Gif he mid gehæme, mid LX scillingum gebete.
Gif oðer mon mid hire læge ær, sie be healfum ðæm ðonne sio bot.
Gif hie mon teo, geladiege hie be sixtegum hida, oððe ðolige be healfre ðære bote.
Gif borenran wifmen ðis gelimpe, weaxe sio bot be ðam were.
XIII. Gif mon oðres wudu bærneð oððe heaweð unaliefedne, forgielde ælc great treow mid V scillingum, and siððan æghwylc, sie swa fela swa hiora sie, mid V pæningum; and XXX scillinga to wite.
